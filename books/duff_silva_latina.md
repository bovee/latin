---
title: Silva Latina
subtitle: a Latin Reading-book
author: J.D. Duff, M.A.
date: 1912
lang: la
edited: true
license: CC-BY-SA 4.0 http://creativecommons.org/licenses/by-sa/4.0/
original_scan: https://www.google.com/books/edition/Silva_latina/AshAAAAAMAAJ
notes:
  Macrons adjusted to modern conventions.
---
## 1. The Mission of Rome

*Aeneas visited his father Anchises in the world below, where Anchises prophesied the future glory of Rome and showed him the heroes, yet unborn, who were to make Rome famous.*

*‘The Greeks will be unrivalled in sculpture, eloquence, and astronomy, the Romans in law and government.’*

Excūdent aliī spīrantia mollius aera,  
Crēdō equidem, vīvōs dūcent dē marmore vultūs,  
Ōrābunt causās melius, caelīque meātūs  
Dēscrībent radiō et surgentia sīdera dīcent;  
Tū regere imperiō populōs, Rōmāne, mementō;  
Hae tibi erunt artēs, pācisque impōnere mōrem,  
Parcere subiectīs et dēbellāre superbōs.  

*Viril, Aeneid vi 846-853.*

## 2. Military Glory

*Murena was elected consul in 63 B.C. He was then prosecuted for bribery at the election. Cicero defended him; he tells Servius, one of the prosecutors, that Murena’s military distinetion is a stronger claim to the consulship than Servius’s knowledge of law.*

Sed, ut ad studiōrum artiumque contentiōnem revertāmur, quī potest dubitārī, quīn ad cōnsulātum adipīscendum multō plūs adferat dignitātis reī mīlitāris quam iūris cīvīlis glōria? Vigilās tū dē nocte, ut tuīs cōnsultōribus respondeās, ille, ut eō, quō intendit, mātūrē cum exercitū perveniat; tē gallōrum, illum būcinārum cantus exsuscitat: tū āctiōnem īnstruis, ille aciem īnstruit. Tū cavēs, nē tuī cōnsultōrēs, ille, nē urbēs aut castra capiantur; ille tenet ac scit, ut hostium cōpiae, tū, ut aquae pluviae arceantur; ille exercitātus est in prōpāgandīs fīnibus, tū in regendīs. Ac nīmīrum, dīcendum est enim quod sentiō, reī mīlitāris virtūs praestat cēterīs omnibus. Haec nōmen populō Rōmānō, haec huic urbī aeternam glōriam peperit; haec orbem terrārum pārēre huic imperiō coēgit. Omnēs urbānae rēs, omnia haec nostra praeclāra studia, et haec forēnsis laus et industria, latent in tūtēlā ac praesidiō bellicae virtūtis. Simul atque increpuit suspīciō tumultūs, artēs īlicō nostrae conticēscunt.

*Cicero, Prō Murena 22.*

## 3. A Heroine

*When Paetus was forced by Tiberius to commit suicide, his wife, Arria, stabbed herself first and then handed the dagger to him, saying, “It does not hurt.”*

*This is perhaps an inscription for a statuette.*

Casta suō gladium cum trāderet Arria Paetō,  
Quem dē vīsceribus trāxerat ipsa suīs,  
‘Sī qua fidēs, vulnus quod fēcī nōn dolet’ inquit,  
Sed, quod tū faciēs, hōc mihi, Paete, dolet.’  

*Martial i 13.*

## 4. Another Story of Arria

*This woman, so famous for her heroic death, was as noble in her life also.*

Aegrōtābat Paetus, marītus ēius, aegrōtābat et fīlius, uterque mortifere, ut vidēbātur; fīlius dēcessit, eximiā pulchritūdine, parī verēcundiā, et parentibus nōn minus ob alia cārus quam quod fīlius erat. Huic illa ita fūnus parāvit, ita dūxit exequiās, ut ignōrāret marītus; quīn immō, quotiens cubiculum ēius intrāret, vīvere fīlium atque etiam commodiōrem esse simulābat, ac persaepe interrogantī, quid ageret puer, respondēbat, ‘Bene quiēvit, libenter cibum sūmpsit.’ Deinde, cum diū cohibitae lacrimae vincerent prōrumperentque, ēgrediēbātur; tunc sē dolōrī dabat; satiāta, siccīs oculīs, compositō vultū redībat, tamquam orbitātem forīs relīquisset. Praeclārum quidem illud eiusdem, ferrum stringere, perfodere pectus, extrahere pūgiōnem, porrigere marītō, addere vōcem immortālem ac paene dīvīnam, ‘Paete, nōn dolet.’ Sed tamen ista facientī, ista dīcentī, glōria et aeternitās ante oculōs erant: quō maius est sine praemiō aeternitātis, sine praemiō glōriae, abdere lacrimās, operīre lūctum, āmissōque fīliō mātrem adhūc agere.

*Pliny, Letters iii 16, 3.*

## 5. Arīon and the Dolphin

*A dolphin saved Arīon from drowning at sea.*

Quod mare nōn nōvit, quae nescit Arīona tellūs?  
Carmine currentēs ille tenēbat aquās.  

Saepe sequēns agnam lupus est ā vōce retentus:  
Saepe avidum fugiēns restitit agna lupum.  

Saepe canēs leporēsque umbrā cubuēre sub ūnā,  
Et stetit in saxō proxima cerva leae.  

Nōmen Arīonium Siculās implēverat urbēs,  
Captaque erat lyricīs Ausonis ōra sonīs.  

Inde domum repetēns puppem cōnscendit Arīōn,  
Atque ita quaesītās arte ferēbat opēs.  

Forsitan, īnfēlīx, ventōs undāsque timēbās;  
At tibi nāve tuā tūtius aequor erat.  

Namque gubernātor dēstrictō cōnstitit ēnse,  
Cēteraque armātā cōnscia turba manū.  

Quid tibi cum gladiō? Dubiam rege, nāvita, pīnum.  
Nōn haec sunt digitīs arma tenenda tuīs.  

Ille, metū vacuus, ‘Mortem nōn dēprecor’ inquit,  
‘Sed liceat sūmptā pauca referre lyrā.’  

Dant veniam rīdentque moram. Capit ille corōnam,  
Quae possit crīnēs, Phoebe, decēre tuōs;  

Induerat Tyriō bis tīnctam mūrice pallam;  
Reddidit icta suōs pollice chorda sonōs,  

Flēbilibus numerīs velutī cānentia dūrā  
Trāiectus pinnā tempora cantat olor.  

Prōtinus in mediās ōrnātus dēsilit undās:  
Spargitur impulsā caerula puppis aquā.  

Inde (fidē maius) tergō delphīna recurvō  
Sē memorant onerī supposuisse novō.  

Ille sedēns citharamque tenet, pretiumque vehendī,  
Cantat, et aequoreās carmine mulcet aquās.  

*Ovid, Fasti ii 83-88; 93-116.*

## 6. A Disastrous Attempt

*At the beginning of the Macedonian war the Roman armies were badly led and often beaten. Appius Claudius tried to take Uscana, a large town in Illyricum; but his preparations were ill made, and he was beaten off with great loss: of 8000 men only 2000 returned to their camp.*

Haud procul inde Uscana oppidum erat. Decem mīlia cīvium habēbat et modicum, custōdiae causā, Crētensium praesidium. Inde nūntiī ad Claudium occultī veniēbant, sī propius cōpiās admōvisset, parātōs fore, quī prōderent urbem: et operae pretium esse; nōn sē amīcōsque tantum sed etiam mīlitēs praedā explētūrum. Spēs, cupiditātī admōta, ita occaecāvit animum, ut nec ex iīs, quī vēnerant, quemquam retinēret, nec obsidēs, pignus futūrōs āfore fraudem agendae reī, posceret, nec mitteret explōrātum, nec fidem acciperet. Diē tantum statūtā profectus a Lychnidō, duodecim mīlia ab urbe, ad quam tendēbat, posuit castra. Quārtā inde vigiliā signa mōvit, mīlle fermē ad praesidium castrōrum relictīs. Incompositī, longō agmine effūsī, īnfrequentēs, cum nocturnus error dissipāret, ad urbem pervēnērunt. Crēvit neglegentia, postquam nēminem armātum in mūris vīdērunt. Cēterum, ubi prīmum sub ictū tēlī fuērunt, duābus simul portīs ērumpitur. Et ad clāmōrem ērumpentium, ingēns strepitus, ē mūrīs ortus, ululantium mulierum cum crepitū undique aeris personābat. Hic tam multiplex undique obiectus terror effēcit, nē sustinēre prīmam procellam ēruptiōnis Rōmānī possent. Itaque fugientēs plūrēs quam pugnantēs interēmptī sunt; vix duo mīlia hominum cum ipsō lēgātō in castra perfūgērunt. Nē morātus quidem in castrīs Appius, ut suōs dissipātōs fugā colligeret, quae rēs pālātīs per agrōs salūtī fuisset, ad Lychnidum prōtinus reliquiās clādis redūxit.

*Livy xliii 10.*

## 7. A Cool Spring

*Horace offers a victim to the fountain of Bandusia, and promises to make its water famous by his verse.*

Ō fōns Bandusiae, splendidior vitrō,  
Dulcī digne merō nōn sine flōribus,  
Crās dōnāberis haedō,  
Cui frōns, turgida cornibus  

Prīmīs, et Venerem et proelia dēstinat.  
Frūstrā; nam gelidōs īnficiet tibi  
Rubrō sanguine rīvōs  
Lascīvī subolēs gregis.  

Tē flāgrantis atrōx hōra Canīculae  
Nescit tangere; tū frīgus amābile  
Fessīs vōmere taurīs  
Praebēs et pecorī vagō.  

Fīēs nōbilium tū quoque fontium,  
Mē dīcente cavīs impositam īlicem  
Saxīs, unde loquācēs  
Lymphae dēsiliunt tuae.  

*Horace, Odes iii 13.*

## 8. Death in the Furrow

*In time of plague, the ox suddenly sickens and dies at the plough. Yet the ox has served his master faithfully and done nothing to deserve death.*

Ecce autem dūrō fūmāns sub vōmere taurus  
Concidit, et mixtum spūmīs vomit ōre cruōrem,  
Extrēmōsque ciet gemitūs. It trīstis arātor,  
Maerentem abiungēns frāternā morte iuvencum,  
Atque opere in mediō dēfīxa relinquit arātra.  
Nōn umbrae altōrum nemorum, nōn mollia possunt  
Prāta movēre animum, nōn quī per saxa volūtus  
Pūrior ēlectrō campum petit amnis; at īma  
Solvuntur latera, atque oculōs stupor urget inertēs,  
Ad terramque fluit dēvexō pondere cervīx.  

Quid labor aut benefacta iuvant? Quid vōmere terrās  

Invertisse gravēs? Atquī nōn Massica Bacchī  
Mūnera, nōn illīs epulae nocuēre repostae.  
Frondibus et victū pāscuntur simplicis herbae;  
Pōcula sunt fontēs liquidī atque exercita cursū  
Flūmina; nec somnōs abrumpit cūra salūbrēs.  

*Virgil, Georgic iii 515-530.*

## 9. Death is natural to the Old

*Happiness and virtue may be realised even in a short life. But the death of the young is contrary to the course of nature, whereas the old man dies like ripe fruit falling from the tree.*

Quod cuique temporis ad vīvendum datur, eō dēbet esse contentus. Breve enim tempus aetātis satis longum est ad bene honestēque vīvendum: sīn prōcesserit longius, nōn magis dolendum est
quam agricolae dolent, praeteritā vernī temporis suāvitāte, aestātem autumnumque vēnisse. Vēr enim tamquam adulēscentiam significat, ostenditque frūctūs futūrōs, reliqua autem tempora dēmetendīs frūctibus et percipiendīs accommodāta sunt. Frūctus autem senectūtis est ante partōrum bonōrum memoria et cōpia. Omnia autem, quae secundum nātūram fīunt, sunt habenda in bonīs; quid est autem tam secundum nātūram quam senibus morī? Quod idem contingit adulēscentibus, adversante et repugnante nātūrā. Itaque adulēscentēs mihi morī sīc videntur, ut cum aquae multitūdine flammae vīs opprimitur, senēs autem sīc, ut cum suā sponte, nūllā adhibitā vī, cōnsūmptus ignis exstinguitur.  Et quasi pōma ex arboribus, crūda sī sunt, vix ēvelluntur, sī mātūra et cocta, dēcidunt, sīc vītam adulēscentibus vīs aufert, senibus mātūritās; quae quidem mihi tam iūcunda est, ut, quō propius ad mortem accēdam, quasi terram vidēre videar, aliquandōque in portum ex longā nāvigātiōne esse ventūrus.

*Cicero, De Senectute 70, 71.*

## 10. Happy Age

*Antonius Primus, once prominent in war, can look back in old age upon a long life, not one day of which it gives him pain to recall.*

Iam numerat placidō fēlīx Antōnius aevō  
Quīndeciēns actās Prīmus Olympiadās,  
Praeteritōsque diēs et tōtōs respicit annōs,  
Nec metuit Lēthēs iam propiōris aquās.  
Nūlla recordantī lūx est ingrāta gravisque:  
Nūlla fuit, cuius nōn meminisse velit.  
Ampliat aetātis spatium sibi vir bonus; hōc est  
Vīvere bis, vītā posse priōre fruī.  

*Martial X 23.*

## 11. The Golden Age

*Tibullus regrets the reign of Saturn, when all men lived in peace and war was unknown.*

Quam bene Sāturnō vīvēbant rēge, priusquam  
Tellūs in longās est patefacta viās!  
Nōndum caeruleās pīnus contempserat undās,  
Effūsum ventīs praebueratque sinum;  
Nec vagus, ignōtīs repetēns compendia terrīs,  
Presserat externā nāvita merce ratem.  
Illō nōn validus subiit iuga tempore taurus;  
Nōn domitō frēnōs ōre momordit equus;  
Nōn domus ūlla forēs habuit; nōn fīxus in agrīs,  
Quī regeret certīs fīnibus arva, lapis.  
Ipsae mella dabant quercūs, ultrōque ferēbant  
Obvia sēcūrīs ūbera lactis ovēs.  
Nōn aciēs, nōn īra fuit, nōn bella; nec ēnsem  
Immītī saevus dūxerat arte faber.  
Nunc Iove sub dominō caedēs et vulnera semper,  
Nunc mare, nunc lētī mīlle repente viae.  

*Tibullus i 3, 35-50.*

## 12. The Joys of Country Life

*The countryman is free from all the fuss and worry of town life; his pleasures are simple and natural; peace and goodness dwell with him.*

Ō fortūnātōs nimium, sua sī bona nōrint,  
Agricolās! Quibus ipsa, procul discordibus armīs,  
Fundit humō facilem victum iūstissima tellūs.  
Sī nōn ingentem foribus domus alta superbīs  
Māne salūtantum tōtīs vomit aedibus undam,  
Nec variōs inhiant pulchrā testūdine postēs  
Illūsāsque aurō vestēs Ephyrēiaque aera,  
Alba neque Assyriō fūcātur lāna venēnō,  
Nec casiā liquidī corrumpitur ūsus olīvī—  
At sēcūra quiēs, et nescia fallere vīta,  
Dīves opum variārum, at lātīs ōtia fundīs,  
Spēluncae, vīvīque lacūs, at frīgida Tempē,  
Mūgītusque boum mollēsque sub arbore somnī  
Nōn absunt; illīc saltūs ac lustra ferārum,  
Et patiēns operum exiguōque adsuēta iuventūs,  
Sacra deum sānctīque patrēs; extrēma per illōs  
Iūstitia excēdēns terrīs vestīgia fēcit.  

*Virgil, Georgic ii 458-474.*

## 18. The Praise of Literature (1)

*In 61 B.C. Cicero addressed a jury in defence of Archias, a Greek poet, who had taught Cicero in his youth. The speech deals mainly with the benefit and the pleasure which literature gives, to the orator, to the statesman, and to all men.*

Quārē quis tandem mē reprehendat, aut quis mihi iūre suscēnseat, sī, quantum cēterīs ad suās rēs obeundās, quantum ad fēstōs diēs lūdōrum celebrandōs, quantum ad aliās voluptātēs, et ad ipsam requiem animī et corporis, concēditur temporum, tantum mihi egomet ad haec studia recolenda sūmpserō? Atque hōc ideō mihi concēdendum est magis, quod ex hīs studiīs haec quoque crēscit ōrātiō et facultās, quae, quantacumque in mē est, numquam amīcōrum perīculīs dēfuit. Quae sī cui levior vidētur, illa quidem certē, quae summa sunt, ex quō fonte hauriam sentiō. Nam, nisi multōrum praeceptīs multīsque litterīs mihi ab adulēscentiā suāsissem, nihil esse in vītā magnopere expetendum nisi laudem atque honestātem, in eā autem persequendā omnēs cruciātūs corporis, omnia perīcula mortis atque exiliī parva esse dūcenda, numquam mē prō salūte vestrā in tot ac tantās dīmicātiōnēs atque in hōs prōflīgātōrum hominum cotīdiānōs impetūs obiēcissem. Sed plēnī sunt omnēs librī, plēnae sapientium vōcēs, plēna exemplōrum vetustās; quae iacērent in tenebrīs omnia, nisi litterārum lūmen accēderet. Quam multās nōbīs imāginēs, nōn sōlum ad intuendum sed etiam ad imitandum, fortissismōrum virōrum expressās, scrīptōrēs et Graecī et Latīnī relīquērunt!

*Cicero, Pro Archia 13, 14.*

## 14. The Praise of Literature (2)

*Not all great men have been learned, Cicero admits; but he says that the best men are those who have added a literary training to great natural gifts. And a love of books is the most permanent of all pleasures.*

Quaeret quispiam: ‘Quid? Illī ipsī summī virī, quōrum virtūtēs litterīs prōditae sunt, istāne doctrīnā, quam tū effers laudibus, ērudītī fuērunt?’ Difficile est hōc dē omnibus cōnfirmāre; sed tamen est certē quod respondeam. Ego multōs hominēs excellentī animō ac virtūte fuisse, et sine doctrīnā, nātūrae ipsīus habitū prope dīvīnō, per sē ipsōs et moderātōs et gravēs extitisse fateor; etiam illud adiungō, saepius ad laudem atque virtūtem nātūram sine doctrīnā quam sine nātūrā valuisse doctrīnam. Atque īdem ego contendō, cum ad nātūram eximiam atque illūstrem accesserit ratiō quaedam cōnfōrmātiōque doctrīnae, tum illud nesciō quid praeclārum ac singulāre solēre existere. Ex hōc esse hunc numerō, quem patrēs nostrī vīdērunt, Āfricānum; ex hōc C. Laelium; ex hōc fortissimum virum, et illīs temporibus doctissimum, M. Catōnem illum senem. Quī profectō, sī nihil ad percipiendam virtūtem litterīs adiuvārentur, numquam sē ad eārum studium contulissent. Quod sī nōn hīc tantus frūctus ostenderētur, et sī ex hīs studiīs dēlectātiō sōla peterētur, tamen, ut opīnor, hanc animī adversiōnem hūmānissimam ac līberālissimam iūdicārētis. Nam cēterae neque temporum sunt neque aetātum omnium neque locōrum; haec studia adulēscentiam alunt, senectūtem oblectant, secundās rēs ōrnant, adversīs perfugium ac sōlācium praebent, dēlectant domī, nōn impediunt forīs, pernoctant nōbīscum, peregrīnantur, rūsticantur.

*Cicero, Pro Archia 15, 16.*

## 15. Catullus to Cicero

*Catullus pays this pretty compliment to Cicero. Cicero loved poetry; but he was not in the habit of quoting contemporary poets and never alludes to Catullus.*

Disertissime Rōmulī nepōtum,  
Quot sunt quotque fuēre, Marce Tullī,  
Quotque post aliīs erunt in annīs,  
Grātiās tibi maximās Catullus  
Agit, pessimus omnium poēta,  
Tantō pessimus omnium poēta,  
Quantō tū optimus omnium patrōnus.  

*Catullus xlix.*

## 16. A Lover of Peace

*Tibullus, on his way to the wars, curses the man who first forged a sword.*

Quis fuit, horrendōs prīmus quī prōtulit ēnsēs?  
Quam ferus et vērē ferreus ille fuit!  

Tum caedēs hominum generī, tum proelia nāta;  
Tum brevior dīrae mortis aperta via est.  

An nihil ille miser meruit, nōs ad mala nostra  
Vertimus, in saevās quod dedit ille ferās?  

Dīvitis hōc vitium est aurī; nec bella fuērunt,  
Fāginus adstābat cum scyphus ante dapēs.  

Nōn arcēs, nōn vallus erat, somnumque petēbat  
Sēcūrus variās dux gregis inter ovēs.  

Tum mihi vīta foret, vigilī nec trīstia nōssem  
Arma, nec audīssem corde micante tubam.  

Nunc ad bella trahor; etiam quis forsitan hostis  
Haesūra in nostrō tēla gerit latere.  

Sed patriī servāte Larēs; aluistis et īdem,  
Cursārem vestrōs cum tener ante pedēs.  

*Tibullus i 10, 1-14.*

## 17. A Woman's Desperate Deed

*Livy tells this tragical story, to shew the miseries caused hy the misrule of Philip, King of Macedonia. The date is about 182 B.C.*

Hērodicum, principem Thessalōrum, multīs ante annīs Philippus occīderat: generōs quoque ēius posteā interfēcit; in viduitāte relictae fīliae, singulōs fīliōs parvōs habentēs. Theoxena et Archō nōmina iīs erant mulieribus. Theoxena, multīs petentibus, āspernāta nuptiās est; Archō Poridī cuidam nūpsit, et apud eum plūrēs ēnīsa partūs, parvīs admodum relictīs omnibus, dēcessit. Theoxena, ut in suīs manibus līberī sorōris ēducārentur, Poridī nūpsit, et, tamquam omnēs ipsa ēnīsa foret, suum sorōrisque fīliōs in eādem habēbat cūrā. Postquam rēgis ēdictum dē comprehendendīs līberīs eōrum, quī interfectī essent, accēpit, ad rem atrōcem animum adiēcit, ausaque est dīcere, sē suā manū potius omnēs interfectūram, quam in potestātem Philippī venīrent. Poris, abōminātus mentiōnem tam foedī facinoris, Athēnās dēportātūrum eōs ad fīdōs hospitēs dīxit, comitemque ipsum fugae futūrum esse. Proficīscuntur ab Thessalonīcā Aeniam; ibi nāvem, praeparātam ā Poride, dē tertiā vigiliā cōnscendunt, tamquam reditūrī Thessalonīcam; sed trāicere in Euboeam erat prōpositum. Cēterum in adversum ventum nēquīquam eōs tendentēs prope terram lūx oppressit; et rēgiī, quī praeerant custōdiae portūs, lembum armātum ad comprehendendam eam nāvim mīsērunt. Cum iam appropinquābant, Poris quidem ad hortātiōnem rēmigum nautārumque intentus erat; interdum, manūs ad caelum tendēns, deōs, ut ferrent opem, ōrābat. Ferōx interim fēmina, ad multō ante praecōgitātum revolūta facinus, venēnum dīluit ferrumque prōmit, et, positō in cōnspectū pōculō strictīsque gladiīs, ‘Mors’ inquit 6ūna vindicta est. Viae ad mortem hae sunt; quā quemque animus fert, effugite superbiam rēgiam. Agite, iuvenēs meī, prīmum, quī maiōrēs estis, capite ferrum, aut haurīte pōculum, sī sēgnior mors iuvat. Et hostēs aderant, et auctor mortis īnstābat. Aliī aliō lētō absūmptī sēmianimēs ē nāve praecipitantur. Ipsa deinde virum, comitem mortis, complexa, in mare sēsē dēiēcit. Nāve, vacuā dominīs, rēgiī potītī sunt.

*Livy xl 4, 2.*

## 18. The Building of Carthage

*Aeneas and his company, after a terrible storm, reach the coast of Africa. They climb a hill, from which they see the Tyrians busy in building the city of Carthage.*

Corripuēre viam intereā, quā sēmita mōnstrat.  
Iamque ascendēbant collem, quī plūrimus urbī  
Imminet adversāsque aspectat dēsuper arcēs.  
Mīrātur mōlem Aenēās, māgālia quondam;  
Mīrātur portās, strepitumque, et strāta viārum.  
Īnstant ardentēs Tyriī pars dūcere mūrōs  
Mōlīrīque arcem et manibus subvolvere saxa,  
Pars optāre locum tēctō et conclūdere sulcō.  
Hīc portūs aliī effodiunt, hīc alta theātrī  
Fundāmenta locant aliī, inmānēsque columnās  
Rūpibus excīdunt, scaenīs decora alta futūrīs.  
Quālis apēs, aestāte novā, per flōrea rūra  
Exercet sub sōle labor, cum gentis adultōs  
Ēdūcunt fētūs, aut cum līquentia mella  
Stīpant, et dulcī distendunt nectare cellās,  
Aut onera accipiunt venientum, aut, agmine factō,  
Ignāvum fūcōs pecus ā praesēpibus arcent.  
Fervet opus, redolentque thymō fragrantia mella.  

*Vergil, Aeneid i 418-436.*

## 19. Drowned at Sea

*Paetus was drowned at sea on the voyage to Egypt. His death was due to his wish to make money.*

Ergō sollicitae tū causa, pecūnia, vītae es!  
Per tē immātūrum mortis adīmus iter.  

Tū vitiīs hominum crūdēlia pābula praebēs:  
Sēmina cūrārum dē capite orta tuō.  

Tū Paetum, ad Phariōs tendentem lintea portūs,  
Obruis īnsānō terque quaterque marī.  

Nam, dum tē sequitur, prīmō miser excidit aevō,  
Et nova longinquīs piscibus ēsca natat:  

Et māter nōn iūsta piae dare dēbita terrae,  
Nec pote cognātōs inter humāre rogōs;  

Sed tua nunc volucrēs adstant super ossa marīnae;  
Nunc tibi prō tumulō Carpathium omne mare est.  

Īnfēlīx Aquilō, raptae timor Orīthyīae,  
Quae spolia ex illō tanta fuēre tibi?  

Aut quidnam frāctā gaudēs, Neptūne, carīnā?  
Portābat sānctōs alveus ille virōs.  

Paete, quid aetātem numerās? Quid cāra natantī  
Māter in ōre tibi est? Nōn habet unda deōs.  

*Propertius iv 7, 1-18.*

## 20. A Woman’s Brave Deed

*Pliny remarks that courageous actions, if performed by obscure persons, do not gain their due reward of fame.*

Quam multum interest, ā quō quidque fīat! Eadem enim facta, clāritāte vel obscūritāte facientium, aut tolluntur altissimē aut humillimē dēprimuntur. Nāvigābam per Lārium nostrum, cum senior amīcus ostendit mihi vīllam atque etiam cubiculum, quod in lacum prōminet; ‘Ex hōc’ inquit ‘aliquandō mūniceps nostra cum marītō sē praecipitāvit.’ Causam requīsīvī. Marītus ex diutinō morbō ulceribus putrēscēbat; uxor, ut īnspiceret, exēgit; neque enim quemquam fidēlius indicātūrum, possetne sānārī. Vīdit, dēspērāvit; hortāta est ut morerētur, comesque ipsa mortis, dux immō et exemplum et necessitās, fuit. Nam sē cum marītō ligāvit abiēcitque in lacum. Quod factum nē mihi quidem, quī mūniceps, nisi proximē audītum est, nōn quia minus illō clārissimō Arriae factō, sed quia minor ipsa. Valē.

*Pliny, Letters vi 24.*

## 21. An Irrelevant Speaker

*Martial complains that the barrister, whom he has employed, will not speak about the facts of the case and prefers to declaim on events of past history.*

Nōn dē vī neque caede nec venēnō  
Sed līs est mihi dē tribus capellīs.  
Vīcīnī queror hās abesse fūrtō;  
Hōc iūdex sibi postulat probārī.  
Tū Cannās Mithridāticumque bellum  
Et periūria Pūnicī furōris  
Et Sullās Mariōsque Mūciōsque  
Magnā vōce sonās manūque tōtā.  
Iam dīc, Postume, dē tribus capellīs.  

*Martial vi 19.*

## 22. Dulce et Decorum est pro Patria Mori

*In April 43 B.C. Antony was defeated by the forces of the senate which included the legion called Martia. When the news reached Rome, Cicero made his last speech in the senate, including this noble address to the soldiers who had fallen.*

Ō fortūnāta mors, quae, nātūrae dēbita, prō patriā est potissimum reddita! Vōs vērō patriae nātōs iūdicō; quōrum etiam nōmen ā Marte est, ut īdem deus urbem hanc gentibus, vōs huic urbī, genuisse videātur. In fugā foeda mors est, in victōriā glōriōsa; etenim Mārs ipse ex aciē fortissimum quemque pignerārī solet. Illī igitur impiī, quōs cecīdistis, etiam ad īnferōs poenās parricīdiī luent; vōs vērō, quī extrēmum spīritum in victōriā effūdistis, piōrum estis sēdem et locum cōnsecūtī. Brevis ā nātūrā nōbīs vīta data est; at memoria bene redditae vītae sempiterna; quae sī nōn esset longior quam haec vīta, quis esset tam āmēns, quī maximīs labōribus et perīculīs ad summam laudem glōriamque contenderet? Āctum igitur praeclārē vōbīscum, fortissimī, dum vīxistis, nunc vērō etiam sānctissimī mīlitēs, quod vestra virtūs neque oblīviōne eōrum, quī nunc sunt, nec reticentiā posterōrum sepulta esse poterit, cum vōbīs inmortāle monimentum suīs paene manibus senātus populusque Rōmānus exstrūxerit. Multī saepe exercitūs Pūnicīs, Gallicīs, Italicīs bellīs clārī et magnī fuērunt, nec tamen ūllīs tāle genus honōris tribūtum est. Atque utinam māiōra possēmus, quandoquidem ā vōbīs maxima accēpimus! Vōs ab urbe furentem Antōnium āvertistis; vōs redīre mōlientem reppulistis. Erit igitur exstrūcta mōlēs opere magnificō, incīsaeque litterae, dīvīnae virtūtis testēs sempiternae; numquamque dē vōbīs eōrum, quī aut vidēbunt vestrum monimentum aut audient, grātissimus sermō conticēscet. Ita prō mortālī condiciōne vītae immortālitātem estis cōnsecūtī.

*Cicero, Philippic xiv 32, 33.*

## 28. Sheep and Oxen

*Mere gratitude should make it impossible for man to kill sheep and oxen for food, those animals which in life feed him with their milk, clothe him with their wool, plough his fields, and carry home his harvest.*

Quid meruistis, ovēs, placidum pecus, inque tuendōs  
Nātum hominēs, plēnō quae fertis in ūbere nectar.  
Mollia quae nōbīs vestrās vēlāmina lānās  
Praebētis, vītāque magis quam morte iuvātis?  
Quid meruēre bovēs, animal sine fraude dolīsque,  
Innocuum, simplex, nātum tolerāre labōrēs?  
Immemor est dēmum, nec frūgum mūnere dignus,  
Quī potuit, curvī dēmptō modo pondere arātrī,  
Rūricolam mactāre suum; quī trīta labōre  
Illa, quibus totiēns dūrum renovāverat arvum,  
Condiderat messēs, percussit colla secūrī.  
Nec satis est, quod tāle nefās committitur: ipsōs  
Inscrīpsēre deōs scelerī, nūmenque supernum  
Caede labōriferī crēdunt gaudēre iuvencī.  

*Ovid, Metamorphoses xv 116-129.*

## 24. The Dead Sparrow

*Lesbia, whom Catullus loved, had lost her pet sparrow; and upon this little sparrow, dead nearly 2000 years ago, this famous and lovely poem was written.*

Lūgēte, Ō Venerēs Cupīdinēsque,  
Et quantum est hominum venustiōrum!  
Passer mortuus est meae puellae,  
Passer, dēliciae meae puellae,  
Quem plūs illa oculīs suīs amābat:  
Nam mellītus erat, suamque nōrat,  
Ipsam tam bene quam puella mātrem,  
Nec sēsē ā gremiō illius movēbat,  
Sed, circumsiliēns modo hūc, modo illūc,  
Ad sōlam dominam usque pīpiābat.  
Quī nunc it per iter tenebricōsum  
Illūc, unde negant redīre quemquam.  

At vōbīs male sit, malae tenebrae  
Orcī, quae omnia bella dēvorātis!  
Tam bellum mihi passerem abstulistis.  
Vae factum male! Vae miselle passer!  
Tuā nunc operā meae puellae  
Flendō turgidulī rubent ocellī.  

*Catullus iii.*

## 25. An Epitaph

*The epitaph was written for the tomb of Paris, a famous actor, who was buried by the side of the Pia Flaminia, the great road leading from Rome to the north.*

Quisquis Flāminiam teris, viātor,  
Nōlī nōbile praeterīre marmor.  
Urbis dēliciae salēsque Nīlī,  
Ars et grātia, lūsus et voluptās,  
Rōmānī decus et dolor theātrī,  
Atque omnēs Venerēs Cupīdinēsque  
Hōc sunt condita, quō Paris, sepulcrō.  

*Martial xi 13.*

## 26. Hannibal and Africanus

*This conversation took place about 193 B.c. when Hannibal was an exile at the court of Antiochus and Scipio Africanus came there on an embassy.*
*Hannibal implies that his conqueror, Scipio, is the greatest of all military commanders.*

Claudius P. Āfricānum in eā fuisse lēgātiōne trādit, eumque Ephesī collocūtum cum Hannibale, et sermōnem ūnum etiam refert: quaerentī Āfricānō, quem fuisse maximum imperātōrem Hannibal crēderet, respondisse, Alexandrum Macedonum rēgem, quod parvā manū innumerābilēs exercitūs fūdisset, quodque ultimās ōrās, quās vīsere suprā spem hūmānam esset, peragrāsset. Quaerentī deinde, quem secundum pōneret, Pyrrhum dīxisse; castra mētārī prīmum docuisse; ad hōc nēminem ēlegantius loca cēpisse, praesidia disposuisse; artem etiam conciliandī sibi hominēs eam habuisse, ut Italicae gentēs rēgis externī quam populī Rōmānī, tam diū principis in eā terrā, imperium māllent. Exsequentī, quem tertium dūceret, haud dubiē sēmet ipsum dīxisse. Tum rīsum obortum Scīpiōnī, et subiēcisse: ‘Quidnam tū dīcerēs, sī mē vīcissēs?’ ‘Tum vērō mē’ inquit ‘et ante Alexandrum et ante Pyrrhum et ante aliōs omnēs imperātōrēs esse.’

*Livy xxxv 14, 5.*

## 27. The Good Old Days

*Horace has traced the disasters of Rome to the low standard of family life, and here says that the Italian soldiers, who beat all invaders, were born of very different parents and brought up in a very different way.*

Nōn hīs iuventūs orta parentibus  
Īnfēcit aequor sanguine Pūnicō,  
Pyrrhumque et ingentem cecīdit  
Antiochum Hannibalemque dīrum;  

Sed rūsticōrum mascula mīlitum  
Prōlēs, Sabellīs docta ligōnibus  
Versāre glaebās, et sevērae  
Mātris ad arbitrium recīsōs  

Portāre fūstēs, sōl ubi montium  
Mūtāret umbrās et iuga dēmeret  
Bōbus fatīgātīs, amīcum  
Tempus agēns abeunte currū.  

*Horace, Odes iii 6, 33-44.*

## 28. The Creation of Animals

*Each of the three divisions of this world, the earth, the sea, the sky, received at the beginning creatures to dwell in it. The highest of the animals, Man, was made either by the divine Creator, or by Prometheus out of earth and water, in order to rule all the rest.*

Neu regiō foret ūlla suīs animantibus orba,  
Astra tenent caeleste solum formaeque deōrum,  
Cessērunt nitidīs habitandae piscibus undae,  
Terra ferās cēpit, volucrēs agitābilis āēr.  
Sānctius hīs animal mentisque capācius altae  
Dēerat adhūc, et quod dominārī in cētera posset.  
Nātus homō est; sīve hunc dīvīnō sēmine fēcit  
Ille opifex rērum, mundī meliōris orīgō,  
Sīve recēns tellūs, sēductaque nūper ab altō  
Aethere, cognātī retinēbat sēmina caelī:  
Quam satus Īapetō, mixtam fluviālibus undīs,  
Fīnxit in effigiem moderantum cūncta deōrum.  
Prōnaque cum spectent animālia cētera terram,  
Ōs hominī sublīme dedit, caelumque tuērī  
Iussit, et ērēctōs ad sīdera tollere vultūs.  

*Ovid, Metamorphoses i 72-86.*

## 29. Cato welcomes Death

*Cicero here represents Cato the Censor in old age as ready to die, and unwilling, if it were possible, to live his life over again.*

Sī quis deus mihi largiātur ut ex hāc aetāte repuerascam et in cūnīs vāgiam, valdē recūsem, nec vērō velim quasi dēcursō spatiō ad carcerēs ā calce revocārī. Quid enim habet vīta commodī? Quid nōn potius labōris? Sed habeat sānē, habet certē tamen aut satietātem aut modum. Nōn libet enim mihi dēplōrāre vītam, neque mē vīxisse paenitet, quoniam ita vīxī, ut nōn frūstrā mē nātum exīstimem; et ex vītā ita discēdō, tamquam ex hospitiō, nōn tamquam ē domō; commorandī enim nātūra dēvorsōrium nōbīs, nōn habitandī, dedit. Ō praeclārum diem, cum in illud dīvīnum animōrum concilium coetumque proficīscar, cumque ex hāc turbā et colluviōne discēdam! Proficīscar enim nōn ad eōs sōlum virōs, dē quibus ante dīxī, vērum etiam ad Catōnem meum, quō nēmō vir melior nātus est, nēmō pietāte praestantior; cuius ā mē corpus est cremātum — quod contrā decuit ab illō meum —, animus vērō, nōn mē dēserēns sed respectāns, in ea profectō loca discessit, quō mihi ipsī cernēbat esse veniendum. Quem ego meum cāsum fortiter ferre vīsus sum, nōn quō aequō animō ferrem, sed mē ipse cōnsōlābar, exīstimāns nōn longinquum inter nōs dīgressum et discessum fore.

*Cicero, De Senectute 83, S4.*

## 30. A Social Pest

*Ligurinus, though a worthy man, inspires terror because he insists on reciting his own poetry in and out of season.*

Occurrit tibi nēmō quod libenter,  
Quod, quācunque venīs, fuga est et ingēns  
Circā tē, Ligurīne, sōlitūdō,  
Quid sit, scīre cupis? Nimis poēta es.  
Hoc valdē vitium perīculōsum est.  
Nōn tigris catulīs citāta raptīs,  
Nōn dipsas, mediō perusta sōle,  
Nec sīc scorpiōs improbus timētur.  
Nam tantōs, rogō, quis ferat labōrēs?  
Et stantī legis, et legis sedentī;  
In thermās fugiō: sonās ad aurem.  
Piscīnam petō: nōn licet natāre.  
Ad cēnam properō: tenēs euntem.  
Ad cēnam veniō: fugās edentem.  
Lassus dormiō: suscitās iacentem.  
Vīs, quantum faciās malī, vidēre?  
Vir iūstus, probus, innocēns, timēris.  

*Martial iii 44.*

## 31. Hannibal and Rome

*Antiochus, King of Syria, was now (B.C. 193) on the eve of war with Rome. Hannibal, an exile at his court, had lost favour with Antiochus, because of some interviews he had held with Villius, a Roman ambassador.*
*He states here his undying hostility to Rome.*

Hannibal nōn adhibitus est in cōnsilium, propter colloquia cum Villiō suspectus rēgī et in nūllō posteā honōre habitus. Prīmō eam contumēliam tacitus tulit; deinde melius esse ratus et percūnctārī causam repentīnae aliēnātiōnis et pūrgāre sē, tempore aptō quaesītā simpliciter īrācundiae causā audītāque, ‘Pater Hamilcar,’ inquit, 6Antioche, parvum admodum mē, cum sacrificāret, altāribus admōtum iūreiūrandō adēgit, nunquam amīcum fore populī Rōmānī. Sub hōc sacrāmentō sex et trīgintā annōs mīlitāvī; hōc mē in pāce patriā meā expulit: hōc patriā extorrem in tuam rēgiam addūxit; hōc duce, sī tū spem meam dēstitueris, ubicumque vīrēs, ubi arma esse sciam, inveniam tōtō orbe terrārum quaerēns aliquōs Rōmānīs hostēs. Ōdī odiōque sum Rōmānīs. Id mē vērum dīcere pater Hamilcar et deī testēs sunt. Proinde, cum dē bellō Rōmānō cōgitābis, inter prīmōs amīcōs Hannibalem habētō; sī qua rēs tē ad pācem compellet, in id cōnsilium, alium, cum quō dēlīberēs, quaeritō. Nōn mōvit modo tālis ōrātiō rēgem sed etiam reconciliāvit Hannibalī.

*Livy, xxxv 19.*

## 32. The Rape of Persephonē

*Persephone (also called Proserpīna) went with her mother, Ceres, to Sicily, and, while gathering flowers at Henna, was carried off by Pluto.*

Terra tribus scopulīs vāstum prōcurrit in aequor  
Trīnacris, ā positū nōmen adepta locī.  

Grāta domus Cererī; multās ea possidet urbēs,  
In quibus est cultō fertilis Henna solō.  

Frīgida caelestūm mātrēs Arethūsa vocārat:  
Vēnerat ad sācras et dea flāva dapēs.  

Fīlia, cōnsuētīs ut erat comitāta puellīs,.  
Errābat nūdō per sua prāta pede.  

Valle sub umbrōsā locus est aspergine multā  
Ūvidus ex altō dēsilientis aquae.  

Tot fuerant illic, quot habet nātūra, colōrēs,  
Pictaque dissimilī flōre nitēbat humus.  

Quam simul aspexit, ‘Comitēs, accēdite!” dīxit  
‘Et mēcum plēnōs flōre referte sinūs.’  

Praeda puellārēs animōs prōlectat inānis,  
Et nōn sentītur sēdulitāte labor.  

Carpendī studiō paulātim longius ītur,  
Et dominam cāsū nūlla secūta comes.  

Hanc videt et vīsam patruus vēlōciter aufert,  
Rēgnaque caeruleīs in sua portat equīs.  

Illa quidem clāmābat, ‘Iō, cārissima māter,  
Auferor!’, ipsa suōs abscideratque sinūs.  

Panditur intereā Dītī via; namque diurnum  
Lūmen inadsuētī vix patiuntur equī.  

At chorus aequālis, cumulātae flōre ministrae,  
‘Persephonē,’ clāmant ‘ad tua dōna venī!’  

*Ovid, Fasti iv 419-434; 4438-452.*

## 33. A Fathers Charge

*Aegeus, king of Athens, on parting with his son Theseus, who was going to Crete to fight with the Minotaur, hung black sails upon the ship, and told Theseus to hoist white sails instead, if he came home victorious.*

Nāte, mihī longā iūcundior, ūnice, vītā,  
Nāte, ego quem in dubiōs cōgor dīmittere cāsūs,  
Reddite in extrēmā nūper mihi fīne senectae,  
Quandoquidem fortūna mea ac tua fervida virtūs  
Ēripit invītō mihi tē, cui languida nōndum  
Lūmina sunt nātī cārā satiāta figūrā,  
Nōn ego tē gaudēns laetantī pectore mittam,  
Nec tē ferre sinam fortūnae signa secundae:  
Sed prīmum multās exprōmam mente querellās,  
Cānitiem terrā atque īnfūsō pulvere foedāns;  
Inde īnfecta vagō suspendam lintea mālō,  
Nostrōs ut lūctūs nostraeque incendia mentis  
Carbasus obscūrāta dicet ferrūgine Hibērā.  
Quod tibi sī sānctī concesserit incola Ītōnī,  
Quae nostrum genus ac sēdēs dēfendere Erechthī  
Adnuit, ut taurī respergās sanguine dextram,  
Tum vērō facitō ut memorī tibi condita corde  
Haec vigeant mandāta, nec ūlla oblitteret aetās;  
Ut, simul ac nostrōs invīsent lūmina collēs,  
Fūnestam antennae dēpōnant undique vestem,  
Candidaque intortī sustollant vēla rudentēs;  
Quam prīmum cernēns ut laetā gaudia mente  
Agnōscam, cum tē reducem aetās prospera sistet  

*Catullus lxiv 215-237.*

## 384. Breathes there the Man with Soul so dead?

*Atticus and Cicero are together at Arpinum. Atticus admires the simple and natural beauty of the place; Cicero adds that he has a personal reason for loving it, because it is his birthplace.*

*Atticus.* Sed visne, quoniam et satis iam ambulātum est et tibi aliud dīcendī initium sūmendum est, locum mūtēmus, et in īnsulā, quae est in Fībrēnō (nam hōc, opīnor, illī alterī flūminī nōmen est) sermōnī reliquō dēmus operam sedentēs?

*Cicerō.* Sānē quidem; nam illō locō libentissimē soleō ūtī, sīve quid mēcum ipse cōgitō, sīve quid scrībō aut legō.

*Atticus.* Equidem satiārī nōn queō, magnificāsque vīllās et pavīmenta marmorea et laqueāta tēcta contemnō; ductūs vērō aquārum quis nōn, cum haec videat, inrīserit? Itaque, ut tū paulō ante, dē lēge et dē iūre disserēns, ad nātūram referēbās omnia, sīc in hīs ipsīs rēbus, quae ad requiētem animī dēlectātiōnemque quaeruntur, nātūra dominātur. Anteā mīrābar, tē tam valdē hōc locō dēlectārī; nunc contrā mīror, tē, cum Rōmā absīs, usquam potius esse.

*Cicerō.* Ego vērō, cum licet plūrēs diēs abesse, praesertim hōc tempore annī, et amoenitātem hanc et salūbritātem sequor; rārō autem licet. Sed nīmīrum mē alia quoque causa dēlectat, quae tē nōn attingit.

*Atticus.* Quae tandem ista causa est?

*Cicerō.* Quia, sī vērum dīcimus, haec est mea et huius frātris meī germāna patria; hīc enim ortī stirpe antīquissimā sumus; hīc sacra, hīc genus, hīc maiōrum multa vestīgia. Quid plūra? Hanc vidēs vīllam, ut nunc quidem est, lautius aedificātam patris nostrī studiō, quī, cum esset īnfirmā valētūdine, hīc ferē aetātem ēgit in litterīs; sed hōc ipsō in locō, cum avus vīveret et antīquō mōre parva esset vīlla, mē scītō esse nātum. Quārē inest nescio quid et latet in animō ac sēnsū meō, quō mē plūs hic locus fortasse dēlectet, siquidem etiam ille sapientissimus vir, Ithacam ut vidēret, immortālitātem scrībitur repudiāsse.

*Atticus.* Ego vērō tibi istam iūstam causam putō, cūr hūc libentius veniās atque hunc locum dīligās. 

*Cicero, De Legibus ii 1-4.*

## 35. The Praise of Italy (1)

*No land on earth can rival Italy: her soil is the most fertile; no wild beasts or poisonous plants or deadly serpents are found in her borders.*

Sed neque Mēdōrum silvae, dītissima terra,  
Nec pulcher Gangēs atque aurō turbidus Hermus  
Laudibus Ītaliae certent, nōn Bactra, neque Indī,  
Tōtaque tūriferīs Panchāia pinguis harēnīs.  
Haec loca nōn taurī, spīrantēs nāribus ignem,  
Invertēre, satīs immānis dentibus hydrī,  
Nec galeīs dēnsīsque virum seges horruit hastīs;  
Sed gravidae frūgēs et Bacchī Massicus ūmor  
Implēvēre, tenent oleae armentaque laeta.  
Hinc bellātor equus campō sēsē arduus īnfert;  
Hinc albī, Clītumne, gregēs et maxima taurus  
Victima, saepe tuō perfūsī flūmine sacrō,  
Rōmānōs ad templa deum dūxēre triumphōs.  
Hīc vēr assiduum atque aliēnīs mēnsibus aestās,  
Bis gravidae pecudēs, bis pōmīs ūtilis arbōs.  
At rabidae tigrēs absunt et saeva leōnum  
Sēmina, nec miserōs fallunt aconīta legentēs;  
Nec rapit immēnsōs orbēs per humum neque tantō  
Squāmeus in spīram tractū sē colligit anguis.  

*Virgil, Georgic ii 186-154.*

## 36. The Praise of Italy (2)

*Italy too has noble cities, rivers, seas, lakes, and harbours; she has mines and metals; but her chief glory is her breed of men.*

Adde tot ēgregiās urbēs operumque labōrem,  
Tot congesta manū praeruptīs oppida saxīs,  
Flūminaque, antīquōs subter lābentia mūrōs.  
An mare, quod suprā, memorem, quodque alluit īnfrā?  
Anne lacūs tantōs, tē, Lārī maxime, tēque,  
Flūctibus et fremitū adsurgēns Bēnāce marīnō?  
An memorem portūs Lucrīnōque addita claustra,  
Atque indignātum magnīs strīdōribus aequor,  
Iūlia quā pontō longē sonat unda refūsō,  
Tyrrhēnusque fretīs immittitur aestus Avernīs?  
Haec eadem argentī rīvōs aerisque metalla  
Ostendit vēnīs, atque aurō plūrima flūxit.  
Haec genus ācre virum, Marsōs, pūbemque Sabellam,  
Adsuētumque malō Ligurem, Volscōsque verūtōs  
Extulit, haec Deciōs, Mariōs, magnōsque Camillōs,  
Scīpiadās dūrōs bellō, et tē, maxime Caesar,  
Quī nunc extrēmīs Asiae iam victor in ōrīs  
Imbellem āvertis Rōmānīs arcibus Indum.  

Salvē, magna parēns frūgum, Sāturnia tellūs,  
Magna virum! Tibi rēs antīquae laudis et artis  
Ingredior, sānctōs ausus reclūdere fontēs,  
Ascraeumque canō Rōmāna per oppida carmen.  

*Virgil, Georgic ii 155-176.*

## 37. Philopoemen and the Achaean League

*In 192 B.C. the Achaean League, meeting under their presidēnt, Philopoemen, declared war with Sparta, against the advice of Flamininus.*
*Titus Quinctius Flamininus, who defeated Philip, king of Macedonia, at Cynoscephalae (B.C. 197), was regarded by the Greeks in general as their patron and protector.*

Achaeī, nōn anteā ausī capessere bellum quam ab Rōmā revertissent lēgātī, ut, quid senātuī placēret, scīrent, post reditum lēgātōrum concilium ēdīxērunt, et lēgātōs ad T. Quīnctium mīsērunt, quī cōnsilium ab eō peterent. In conciliō omnium ad bellum extemplō capessendum inclīnātae sententiae erant; litterae T. Quīnctī cūnctātiōnem iniēcērunt, quibus auctor erat praetōrem classemque Rōmānam expectandī. Cum principum aliī in sententiā permanērent, aliī ūtendum ēius, quem ipsī cōnsuluissent, cōnsiliō cēnsērent, multitūdō Philopoemenis sententiam expectābat. Praetor is tum erat, et omnēs eō tempore et prūdentiā et auctōritāte anteībat. Is, praefātus bene comparātum apud Aetōlōs esse, nē praetor, cum dē bellō cōnsuluisset, ipse sententiam dīceret, statuere quam prīmum ipsōs, quid vellent, iussit: praetōrem dēcrēta eōrum cum fidē et cūrā exsecūtūrum, adnīsūrumque, ut, quantum in cōnsiliō hūmānō positum esset, ‘nec pācis eōs paenitēret nec bellī. Plūs ea ōrātiō mōmentī ad incitandōs ad bellum habuit, quam sī apertē suādendō cupiditātem rēs gerendī ostendisset. Itaque ingentī cōnsēnsū bellum dēcrētum est, tempus et ratiō administrandī ēius lībera praetōrī permissa.

*Livy xxxv 25, 38-10.*

## 38. The Danger of Jealousy (1)

*Procris, believing that her husband, Cephalus, was deceiving her and loved another woman, came to spy upon him where he was resting after the chase.*

Nē citō crēdideris: quantum citō crēdere laedat,  
Exemplum vōbīs nōn leve Prōcris erit.  

Est prope purpureōs collēs flōrentis Hymettī  
Fōns sacer et viridī caespite mollis humus;  

Silva nemus nōn alta facit; tegit arbutus herbam:  
Rōs maris et laurī nigraque myrtus olent.  

Lēnibus impulsae zephyrīs aurāque salūbrī  
Tot generum frondēs herbaque summa tremit.  

Grāta quiēs Cephalō; famulīs canibusque relictīs,  
Lassus in hāc iuvenis saepe resēdit humō,  

‘Quae’que ‘meōs relevēs aestūs,’ cantāre solēbat,  
‘Accipienda sinū, mōbilis aura, venī.’  

Coniugis ad timidās aliquis male sēdulus aurēs  
Audītōs memorī dētulit ōre sonōs.  

Prōcris ut accēpit nōmen, quasi paelicis, Aurae,  
Excidit, et subitō mūta dolōre fuit.  

Ut rediit animus, tenuēs ā pectore vestēs  
Rumpit, et indignās sauciat ungue genās.  

Nec mora, per mediās passīs furibunda capillīs  
Ēvolat, ut thyrsō concita Baccha, viās.  

Ut prope perventum, comitēs in valle relinquit:  
Ipsa nemus tacitō clam pede fortis init.  

Quid tibi mentis erat, cum sīc male sāna latērēs,  
Prōcri, quis attonitī pectoris ardor erat?  

Iam iam ventūram, quaecumque erat Aura, putābās  
Scīlicet, atque oculīs probra videnda tuīs.  

*Ovid, Ars Amatoria iii 685-690; 692-702; 707-716.*

## 89. The Danger of Jealousy (2)

*Cephalus, hearing a rustling in the bushes, shot an arrow at what he supposed to be some wild animal, and killed Procris.*

Ecce, redit Cephalus silvīs, Cyllēnia prōlēs,  
Ōraque fontānā fervida pulsat aquā.  

Ānxia Prōcri, latēs; solitās iacet ille per herbās,  
Et ‘Zephyrī mollēs auraque’ dīxit ‘ades!’  

Ut patuit miserae iūcundus nōminis error,  
Et mēns et rediit vērus in ōra color.  

Surgit, et oppositās agitātō corpore frondēs  
Mōvit, in amplexūs uxor itūra virī.  

Ille, feram mōvisse ratus, iuvenāliter artūs  
Corripit; in dextrā tēla fuēre manū.  

Quid facis, īnfēlīx? Nōn est fera, supprime tēla!  
Mē miserum! iaculō fīxa puella tuō est.  

‘Ei mihi’ conclāmat, ‘fīxistī pectus amīcum;  
Hīc locus ā Cephalō vulnera semper habet.  

Ante diem morior, sed nūllā paelice laesa:  
Hoc faciet positae tē mihi, terra, levem.  

Nōmine suspectās iam spīritus exit in aurās;  
Lābor, iō! cārā lūmina conde manū!’  

Dīxit, et incautō paulātim pectore lapsus  
Excipitur miserī spīritus ōre virī.  

Ille sinū dominae morientia corpora maestō  
Sustinet, et lacrimīs vulnera saeva lavat.  

*Ovid, Ars Amatoria iii 125-146.*

## 40. A Lesson in Modesty

*Cicero spent the year 75 B.C. as a young magistrate at Lilybaeum in Sicily. On his return he was disconcerted to find how little people in Italy realised where he had been and what he had been doing.*
*Cicero told this pleasant story at his own expense in a speech addressed to a jury in 54 B.C.*

Ita multa Rōmae geruntur, ut vix ea, quae fīunt in prōvinciīs, audiantur. Nōn vereor nē mihi aliquid, iūdicēs, videar arrogāre, sī dē quaestūrā meā dīxerō; quamvīs enim illa flōruerit, tamen eum mē posteā fuisse in maximīs imperiīs arbitror, ut nōn ita multum mihi glōriae sit ex quaestūrae laude repetendum; sed tamen nōn vereor nē quis audeat dīcere, ūllīus in Siciliā quaestūram aut clāriōrem aut grātiōrem fuisse. Vērē mehercule hōc dīcam: sīc tum exīstimābam, nihil hominēs aliud Rōmae nisi dē quaestūrā meā loquī. Frūmentī in summā cāritāte maximum numerum mīseram:; negōtiātōribus cōmis, mercātōribus iūstus, mancipibus līberālis, sociīs abstinēns, omnibus eram vīsus in omnī officiō dīligentissimus. Excōgitātī quīdam erant ā Siculīs honōrēs in mē inaudītī. Itaque hāc spē dēcēdēbam, ut mihi populum Rōmānum ultrō omnia dēlātūrum putārem. At ego cum cāsū diēbus eīs dēcēdēns ē prōvinciā Puteolōs forte vēnissem, cum plurimī et lautissimī in eīs locīs solent esse, concidī paene, iūdicēs, cum ex mē quīdam quaesīsset, quō diē Rōmā exīssem, et numquid esset novī. Cui cum respondissem, mē ē prōvinciā dēcēdere, ‘Etiam, mehercule,’ inquit, ‘ut opīnor, ex Āfricā’ Huic ego iam stomachāns fastīdiōse ‘immō ex Siciliā’ inquam. Tum quīdam, quasi quī scīret, ‘Quid? tū nescīs’ inquit hunc quaestōrem Syrācūsīs fuisse?’ Quid multa? Dēstitī stomachārī et mē ūnum ex eīs fēcī, quī ad aquās vēnissent.

*Cicero, Pro Plancio 63-65.*

## 41. Cynthia’s Birthday

*Propertius sends good wishes to Cynthia for her birthday.*

Mīrābar, quidnam mīsissent māne Camēnae,  
Ante meum stantēs sōle rubente torum.  

Nātālis nostrae signum mīsēre puellae,  
Et manibus faustōs ter crepuēre sonōs.  

Trānseat hīc sine nūbe diēs; stent āere ventī:  
Pōnat et in siccō molliter unda minās.  

Adspiciam nūllōs hodiernā lūce dolentēs,  
Et Niobēs lacrimās supprimat ipse lapis;  

Alcyonum positīs requiēscant ōra querellīs;  
Increpet absūmptum nec sua māter Ityn.  

Tūque, ō cāra mihī, fēlīcibus ēdita pinnīs,  
Surge, et poscentēs iūsta precāre deōs.  

Ac prīmum pūrā somnum tibi discute lymphā,  
Et nitidās pressō pollice finge comās.  

Dein, quā prīmum oculōs cēpistī veste Propertī,  
Indue, nec vacuum flōre relinque caput.  

Et pete, quā pollēs, ut sit tibi forma perennis,  
Inque meum semper stent tua rēgna caput.  

*Propertius iv 10, 1-18.*

## 42. A Studious Sportsman

*Pliny tells Tacitus, the famous historian, who was his friend and contemporary, how he has contrived to combine study with sport. He seems to have bagged his boars with very little exertion.*

Rīdēbis, et licet rīdeās. Ego ille, quem nōstī, aprōs trēs et quidem pulcherrimōs cēpī. Ipse? inquis. Ipse; nōn tamen ut omnīnō ab inertiā meā et quiēte discēderem. Ad rētia sedēbam; erat in proximō nōn vēnābulum aut lancea sed stilus et pugillārēs; meditābar aliquid ēnotābamque, ut, sī manūs vacuās, plēnās tamen cērās reportārem. Nōn est quod contemnās hōc studendī genus: mīrum est, ut animus agitātiōne mōtūque corporis excitētur. Iam undique silvae et sōlitūdō ipsumque illud silentium, quod vēnātiōnī datur, magna cōgitātiōnis incitāmenta sunt. Proinde, cum vēnābere, licēbit, auctōre mē, ut pānārium et lagunculam, sīc etiam pugillārēs ferās; experiēris, nōn Diānam magis montibus quam Minervam inerrāre. Valē.

*Pliny, Letters i 6.*

## 43. Alphēus and Arethusa

*The nymph Arethusa tells how the river Alpheus loved her and told his love one day when she was bathing and swimming in his waters.*

Lassa revertēbar, meminī, Stymphālide silvā;  
Aestus erat, magnumque labor gemināverat aestum.  
Inveniō sine vortice aquās, sine murmure euntēs,  
Perspicuās ad humum, per quās numerābilis altē  
Calculus omnis erat, quās tū vix īre putārēs.  
Cāna salicta dabant nūtrītaque pōpulus undā  
Sponte suā nātās rīpīs dēclīvibus umbrās.  
Accessī, prīmumque pedis vestīgia tīnxī,  
Poplite deinde tenus. Neque eō contenta, recingor,  
Molliaque impōnō salicī vēlāmina curvae,  
Nūdaque mergor aquīs. Quās dum feriōque trahōque  
Mīlle modīs lābēns, excussaque bracchia iactō,  
Nesciō quod mediō sēnsī sub gurgite murmur.  
Territaque īnsistō propiōris margine rīpae.  
‘Quō properās, Arethūsa?’ suīs Alphēus ab undīs,  
‘Quō properās?” iterum raucō mihi dīxerat ōre.  

*Ovid, Metamorphoses v 585-600.*

## 44. A Winter Scene

*Martial describes the crops and live-stock on an Italian farm near Baiae.*

Hīc farta premitur angulō Cerēs omnī,  
Et multa frāgrat testa senibus auctumnīs.  
Hīc post Novembrēs, imminente iam brūmā,  
Sērās putātor horridus refert ūvās.  
Trucēs in altā valle mūgiunt taurī,  
Vitulusque inermī fronte prūrit in pugnam.  
Vagātur omnis turba sordidae chortis—  
Argūtus ānser gemmeīque pāvōnēs,  
Nōmenque dēbet quae rubentibus pinnīs,  
Et picta perdīx, Numidicaeque guttātae,  
Et impiōrum phāsiāna Colchōrum.  
Gemit hinc palumbus, inde cēreus turtur,  
Sonantque turrēs plausibus columbārum;  
Avidī secuntur vīlicae sinum porcī,  
Mātremque plēnam mollis agnus expectat.  

*Martial iii 58, 6-21.*

## 45. Where the Strength of a Tortoise lies

*Flamininus warns the Achaeans that they will be safer against attack if they do not claim the island of Zacynthus.*
*Zacynthus, now Zante, is one of the Ionian islands, eight miles to the west of the Peloponnese.*

Hieroclēs, missīs ultrō ad Diophanem, praetōrem Achaeōrum, nuntiīs, pecūniā pactus, īnsulam Zacynthum Achaeīs trādidit. Id praemium bellī suum esse aequum cēnsēbant Rōmānī: nōn enim M’. Acīlium cōnsulem legiōnēsque Rōmānās Diophanī et Achaeīs ad Thermopylās pugnāsse. Diophanēs adversus haec pūrgāre interdum sēsē gentemque, interdum dē iūre factī disserere. Quīdam Achaeōrum et initiō eam sē rem āspernātōs testābantur, et tunc pertināciam increpitābant praetōris; auctōribusque iīs dēcrētum est, ut T. Quīnctiō ea rēs permitterētur. Erat Quīnctius sīcut adversantibus asper, ita, sī cēderēs, īdem plācābilis. Omissā contentiōne vōcis vultūsque, ‘sī ūtilem’ inquit ‘possessiōnem ēius īnsulae cēnsērem Achaeīs esse, auctor essem senātuī populōque Rōmānō, ut eam vōs habēre sinerent. Cēterum, sīcut testūdinem, ubi collēcta in suum tegumen est, tūtam ad omnēs ictūs videō esse, ubi exserit partēs aliquās, quodcumque nūdāvit, obnoxium atque īnfirmum habēre, haud dissimiliter vōs, Achaeī, clausōs undique marī, quae intrā Peloponnēsī sunt terminōs, ea et iungere vōbīs et iūncta tuērī facile, simul aviditāte plūra amplectendī hinc excēdātis, nūda vōbīs omnia, quae extrā sint, et exposita ad omnēs ictūs esse.” Adsentientī omnī conciliō, nec Diophane ultrā tendere ausō, Zacynthus Rōmānīs trāditur.

*Livy xxxvi 32.*

## 46. The Defeated Rival

*The bull, beaten by his rival, leaves his familiar pasture and trains himself to renew the struggle. Then, when fit for the fray, he dashes upon his foe like a great billow rolling to land and crashing on the rocks.*

Pāscitur in magnā Sīlā fōrmōsa iuvenca;  
Illī alternantēs multā vī proelia miscent  
Vulneribus crēbrīs, lāvit āter corpora sanguis,  
Versaque in obnīxōs urgentur cornua vāstō  
Cum gemitū; reboant silvaeque et longus Olympus.  
Nec mōs bellantēs ūnā stabulāre, sed alter  
Victus abit, longēque ignōtīs exulat ōrīs,  
Multa gemēns ignōminiam plāgāsque superbī  
Victōris, tum quōs āmīsit inultus amōrēs;  
Et stabula aspectāns rēgnīs excessit avītīs.  
Ergō omnī cūrā vīrēs exercet, et inter  
Dūra iacet pernox īnstrātō saxa cubīlī,  
Frondibus hirsūtīs et cārice pāstus acūtā,  
Et temptat sēsē, atque īrāscī in cornua discit,  
Arboris obnīxus truncō, ventōsque lacessit  
Ictibus, et sparsā ad pugnam prōlūdit harēnā.  
Post, ubi collēctum rōbur vīrēsque refectae,  
Signa movet, praecepsque oblītum fertur in hostem;  
Flūctus utī, mediō coepit cum albēscere pontō,  
Longius ex altōque sinum trahit, utque volūtus  
Ad terrās immāne sonat per saxa, neque ipsō  
Monte minor prōcumbit; at īma exaestuat unda  
Vorticibus nigramque altē subiectat harēnam.  

*Virgil, Georgic iii 219-241.*

## 47. Scipio Africanus

*Laelius, his most intimate friend, speaks of the glorious life and death of Scipio.*
*Publius Cornelius Scipio, the younger Africanus, was born about 185 B.C. He was consul in 147 B.C. when only thirty-seven, and again in 134. He took and destroyed Carthage in 146 B.C. and Numantia in Spain in 133. In 129 B.C., at a time of political unrest, he was found dead in his bed at Rome; it is uncertain whether his death was due to violence or to natural causes.*

Ego sī Scīpiōnis dēsīderiō mē movērī negem, quam id rēctē faciam, vīderint sapientēs, sed certē mentiar. Moveor enim tālī amīcō orbātus, quālis, ut arbitror, nēmō umquam erit, ut cōnfirmāre possum, nēmō certē fuit. Sed nōn egeō medicīnā: mē ipse cōnsōlor, et maximē eō sōlāciō, quod eō errōre careō, quō, amīcōrum dēcessū, plērīque angī solent. Nihil malī accidisse Scīpiōnī putō: mihi accidit, sī quid accidit; suīs autem incommodīs graviter angī nōn amīcum, sed sē ipsum, amantis est. Cum illō vērō quis neget āctum esse praeclārē? Nisi enim, quod ille minimē putābat, immortālitātem optāre vellet, quid nōn adeptus est, quod hominī fās esset optāre? Quī summam spem cīvium, quam dē eō iam puerō habuerant, continuō adulēscēns incrēdibilī virtūte superāvit; quī cōnsulātum petīvit numquam, factus cōnsul est bis, prīmum ante tempus, iterum sibi suō tempore, reī pūblicae paene sērō; quī duābus urbibus ēversīs, inimīcissimīs huic imperiō, nōn modo praesentia vērum etiam futūra bella dēlēvit. Quid dīcam dē mōribus facillimīs, dē pietāte in mātrem, līberālitāte in sorōrēs, bonitāte in suōs, iūstitiā in omnēs? Nōta sunt vōbīs. Quam autem cīvitātī cārus fuerit, maerōre fūneris indicātum est. Quid igitur hunc paucōrum annōrum accessiō iuvāre potuisset? Senectūs enim, quamvīs nōn sit gravis, tamen aufert eam viriditātem, in quā etiam nunc erat Scīpiō. Quam ob rem vīta quidem tālis fuit vel fortūnā vel glōriā, ut nihil posset accēdere, moriendī autem sēnsum celeritās
abstulit.

*Cicero, De Amicitia 10-12.*

## 48. Do Good by Stealth

*Martial declares that his benefactor cannot expect him to publish his gratitude, while the benefactor himself publishes his benefits to all the world.*

Quae mihi praestiteris, meminī semperque tenēbō.  
Cūr igitur taceō, Postume? Tū loqueris.  

Incipiō quotiēns alicui tua dōna referre,  
Prōtinus exclāmat, ‘Dīxerat ipse mihi.’  

Nōn bellē quaedam faciunt duo; sufficit ūnus  
Huic operī; sī vīs ut loquar, ipse tacē.  

Crēde mihī, quamvīs ingentia, Postume, dōna  
Auctōris pereunt garrulitāte suī.  

*Martial v 52.*

## 49. A Memorial to a Wife

*Pliny expresses his approval of a friend, who had provided a gladiatorial show at Verona in memory of his wife.*
*The amphitheatre, in which these gladiators fought, is still one of the most striking remains of ancient Italy.*

Rēctē fēcistī, quod gladiātōrum mūnus Vērōnensibus nostrīs prōmīsistī, ā quibus ōlim amāris, suspiceris, ōrnāris. Inde etiam uxōrem, cārissimam tibi et probātissimam, habuistī, cuius memoriae aut opus aliquod aut spectāculum dēbēbātur. Praetereā tantō cōnsēnsū rogābāris, ut negāre nōn cōnstāns sed dūrum vidērētur. Illud quoque ēgregiē, quod tam facilis, tam līberālis, in ēdendō fuistī. Nam per haec etiam magnus animus ostenditur. Vellem Āfricānae, quās coēmerās plūrimās, ad praefinītum diem occurrissent. Sed, licet cessāverint illae, tempestāte dētentae, tū tamen meruistī, ut acceptum tibi fieret, quod, quō minus exhibērēs, nōn per tē stetit. Valē.

*Pliny, Letters vi 84.*

## 50. The Flood

*Jupiter punished the sins of mankind by a Flood which covered the whole earth and drowned all human beings except one man and one woman, Deucalion and Pyrrha.*

Iamque mare et tellūs nūllum discrīmen habēbant;  
Omnia pontus erant; dēerant quoque lītora pontō.  
Occupat hīc collem, cumbā sedet alter aduncā  
Et dūcit rēmōs illīc, ubi nūper arārat.  
Ille super segetēs et mersae culmina vīllae  
Nāvigat, hīc summā piscem dēprēndit in ulmō.  
Fīgitur in viridī, sī fors tulit, anchora prātō,  
Aut subiecta terunt curvae vīnēta carīnae,  
Et, modo quā gracilēs grāmen carpsēre capellae,  
Nunc ibi dēfōrmēs pōnunt sua corpora phōcae.  
Mīrantur sub aquā lūcōs urbēsque domōsque  
Nēreidēs; silvāsque tenent delphīnēs, et altīs  
Incursant rāmīs, agitātaque rōbora pulsant.  
Nat lupus inter ovēs, fulvōs vehit unda leōnēs,  
Unda vehit tigrēs. Nec vīrēs fulminis aprō,  
Crūra nec ablātō prōsunt vēlōcia cervō;  
Quaesītīsque diū terrīs, ubi sistere dētur,  
In mare lassātīs volucris vaga dēcidit ālīs.  
Obruerat tumulōs immēnsa licentia pontī,  
Pulsābantque novī montāna cacūmina flūctūs.  

*Ovid, Metamorphoses i 291-310.*


## 51. An Ally is found Loyal

*Rome was now at war with Antiochus, king of Syria. Lucius Scipio, the general, proposed to lead his army through Macedonia where the king, Philip, was still an ally of Rome. Scipio Africanus, who was on his brother’s staff, advises him first to test the loyalty of Philip.*

Tum Āfricānus frātrī: ‘Iter, quod īnsistis, L. Scīpiō, ego quoque approbō; sed tōtum id vertitur in voluntāte Philippī, quī, sī imperiō nostrō fīdus est, et iter et commeātūs et omnia, quae in longō itinere exercitūs alunt iuvantque, nōbīs suppeditābit: sī is dēstituat, nihil per Thraeciam satis tūtum habēbis; itaque prius rēgis animum explōrārī placet. Optimē explōrābitur, sī nihil ex praeparātō agentem opprimet quī mittētur.” Ti. Semprōnius Gracchus, longē tum ācerrimus iuvenum, ad id dēlēctus, per dispositōs equōs prope incrēdibilī celeritāte ab Amphissā diē tertiō Pellam pervēnit. In convīviō rēx erat et in multum vīnī prōcesserat; ea ipsa remissiō animī suspīciōnem dēmpsit, novāre eum quicquam velle. Et tum quidem cōmiter acceptus, hospes posterō diē commeātus exercituī parātōs benignē, pontēs in flūminibus factōs, viās, ubi trānsitūs difficilēs erant, mūnītās vīdit. Haec referēns eādem, quā ierat, celeritāte Thaumacīs occurrit cōnsulī. Inde certiōre et māiōre spē laetus, exercitus ad praeparāta omnia in Macedoniam pervēnit. Venientēs rēgiō apparātū et accēpit et prōsecūtus est rēx. Multa in eō et dexteritās et hūmānitās vīsa, quae commendābilia apud Āfricānum erant, virum sīcut ad cētera ēgregium, ita ā cōmitāte, quae sine lūxuriā esset, nōn āversum.

*Livy xxxvii 7, 8.*

## 52. The Ghost of Creusa

*At the sack of Troy, Aeneas was seeking frantically through the city for his lost wife, Creusa, when her ghost appeared and foretold his voyage to Italy.*

Quaerentī et tēctīs urbis sine fīne furentī  
Īnfēlīx simulācrum atque ipsius umbra Creūsae  
Vīsa mihi ante oculōs, et nōtā maior imāgō.  
Obstipuī, stetēruntque comae, et vōx faucibus haesit.  
Tum sīc adfārī et cūrās hīs dēmere dictīs:  
‘Quid tantum īnsānō iuvat indulgēre dolōrī,  
Ō dulcis coniūnx? Nōn haec sine nūmine dīvum  
Ēveniunt, nec tē comitem portāre Creūsam  
Fās aut ille sinit superī rēgnātor Olympī.  
Longa tibi exilia, et vāstum maris aequor arandum:  
Et terram Hesperiam veniēs, ubi Lȳdius arva  
Inter opīma virum lēnī fluit agmine Thȳbris.  
Illīc rēs laetae rēgnumque et rēgia coniūnx  
Parta tibi. Lacrimās dīlēctae pelle Creūsae;  
Nōn ego Myrmidonum sēdēs Dolopumve superbās  
Aspiciam, aut Graiīs servītum mātribus ībō;  
Sed mē magna deum Genetrix hīs dētinet ōrīs.  
Iamque valē, et nātī servā commūnis amōrem.’  
Haec ubi dicta dedit, lacrimantem et multa volentem  
Dīcere dēseruit, tenuēsque recessit in aurās.  
Ter cōnātus ibī collō dare bracchia circum;  
Ter, frūstrā comprēnsa, manūs effūgit imāgō,  
Pār levibus ventīs volucrīque simillima somnō.  

*Virgil, Aeneid ii 711-794.*

## 53. A Brother’s Grave

*The brother of Catullus died in Asia Minor; and Catullus visited his grave later and made offerings there.*

Multās per gentēs et multa per aequora vectus,  
Adveniō hās miserās, frāter, ad īnferiās,  

Ut tē postrēmō dōnārem mūnere mortis,  
Et mūtam nēquīquam alloquerer cinerem,  

Quandoquidem Fortūna mihī tētē abstulit ipsum,  
Heu miser indigne frāter adēmpte mihi!  

Nunc tamen intereā haec, prīscō quae mōre parentum  
Trādita sunt, trīstēs mūnera ad īnferiās,  

Accipe, frāternō multum mānantia flētū,  
Atque in perpetuum, frāter, avē atque valē!  

*Catullus ci.*

## 54. Fame as a Motive

*The hope of future fame is the spur to virtuous action and future fame depends mainly upon written records. This passage occurs in Cicero’s defence of the poet Archias: see no. 13.*

Nūllam virtūs aliam mercēdem labōrum perīculōrumque dēsīderat praeter hanc laudis et glōriae: quā quidem dētractā, iūdicēs, quid est quod in hōc tam exiguō vītae curriculō tantīs nōs in labōribus exerceāmus? Certē sī nihil animus praesentīret in posterum, et, sī, quibus regiōnibus vītae spatium circumscrīptum est, eīsdem omnēs cōgitātiōnēs termināret suās, nec tantīs sē labōribus frangeret, neque tot cūrīs vigiliīsque angerētur, nec totiēns dē ipsā vītā dīmicāret. Nunc īnsidet quaedam in optimō quōque virtūs, quae noctēs ac diēs animum glōriae stimulīs concitat, atque admonet, nōn cum vītae tempore esse dīmittendam commemorātiōnem nōminis nostrī, sed cum omnī posteritāte adaequandam. An vērō tam parvī animī videāmur esse omnēs, quī in rē pūblicā atque in hīs vītae perīculīs labōribusque versāmur, ut, cum usque ad extrēmum spatium nūllum tranquillum neque ōtiōsum spīritum dūxerimus, nōbīscum simul moritūra omnia arbitrēmur? An statuās et imāginēs, nōn animōrum simulācra sed corporum, studiōsē multī summī hominēs relīquērunt, cōnsiliōrum relinquere ac virtūtum nostrārum effigiem nonne multō malle dēbēmus, summīs ingeniīs expressam et polītam?

*Cicero, Pro Archia 28-30.*

## 55. Riches and Poetry

*Martial says that he should try to compose some immortal work, if his friend would give him ease and wealth, such as Maecenas gave to Horace and Virgil.*

Saepe mihī dīcis, Lūcī cārissime Iūlī,  
‘Scrībe aliquid magnum; dēsidiōsus homō es.’  

Ōtia dā nōbīs, sed quālia fēcerat ōlim  
Maecēnās Flaccō Vergiliōque suō;  

Condere victūrās temptem per saecula cūrās,  
Et nōmen flammīs ēripuisse meum.  

In sterilēs nōlunt campōs iuga ferre iuvencī:  
Pingue solum lassat, sed iuvat ipse labor.  

*Martial i 107.*

## 56. The Romans besiege Phocaea

*Phocaea, an ancient Greek colony in Asia Minor and the mother-city of Marseilles, made a desperate resistance against a Roman fleet, during the war with Antiochus B.C. 190.*

Hōs portūs tūtissimōs cum occupāsset Rōmāna classis, priusquam aut scālīs aut operibus moenia aggrederētur, mittendōs cēnsuit praetor, quī principum magistrātuumque animōs temptārent.  Postquam obstinātōs vīdit, duōbus simul locīs oppugnāre est adortus. Altera pars īnfrequēns aedificiīs erat; templa deum aliquantum tenēbant locī; eā prius, ariete admōtō, quatere mūrōs turrēsque coepit; dein, cum eō multitūdō occurreret ad dēfendendum, alterā quoque parte admōtus ariēs; et iam utrimque sternēbantur mūrī. Ad quōrum cāsum cum impetum Rōmānī mīlitēs per ipsam strāgem ruīnārum facerent, aliī scālīs etiam ascēnsum in mūrōs temptārent, adeō obstinātē restitēre oppidānī, ut facile appārēret, plūs in armīs et virtūte quam in moenibus auxiliī esse. Coāctus ergō perīculō mīlitum, praetor receptuī canī iussit, nē obiceret incautōs furentibus dēspērātiōne ac rabiē. Dirēmptō proeliō, nē tum quidem ad quiētem versī, sed undique omnēs ad mūnienda et obmōlienda, quae ruīnīs strāta erant, concurrērunt. Huic operī intentīs supervēnit Antōnius a praetōre missus, quī, castīgātā pertināciā eōrum, maiōrem cūram Rōmānīs quam illīs ostenderet esse, nē in perniciem urbis pugnārētur: sī absistere furōre vellent, potestātem iīs darī eādem condiciōne, quā prius Līviī in fidem vēnissent, sē trādendī. Haec cum audīssent, quīnque diērum spatiō ad dēlīberandum sūmptō, temptātā interim spē auxiliī ab Antiochō, postquam lēgātī, missī ad rēgem, nihil in eō esse praesidiī retulerant, tum portās aperuērunt, pactī, nē quid hostīle paterentur.

*Livy xxxvii 32.*

## 57. The Teaching of Homer

*Horace declares that the Iliad and the Odyssey teach better lessons than all the philosophers.*

Trōiānī bellī scrīptōrem, Maxime Lollī,  
Dum tū dēclāmās Rōmae, Praeneste relēgī;  
Quī quid sit pulchrum, quid turpe, quid ūtile, quid nōn,  
Plānius ac melius Chrȳsippō et Crantore dīcit.  
Cūr ita crēdiderim, nisi quid tē dētinet, audī.  
Fābula, quā Paridis propter narrātur amōrem  
Graecia Barbariae lentō collīsa duellō,  
Stultōrum rēgum et populōrum continet aestūs.  
Antēnor cēnset bellī praecīdere causam.  
Quid Paris? Ut salvus rēgnet vīvatque beātus,  
Cōgī posse negat. Nestor compōnere lītēs  
Inter Pēlīdēn festīnat et inter Atrīdēn;  
Hunc amor, īra quidem commūniter ūrit utrumque.  
Quicquid dēlīrant rēgēs, plectuntur Achīvī.  
Sēditiōne, dolīs, scelere atque libīdine et īrā  
Īliacōs intrā mūrōs peccātur et extrā.  

Rūrsus, quid virtūs et quid sapientia possit,  
Ūtile prōposuit nōbīs exemplar Ulixēn,  
Quī, domitor Trōiae, multōrum prōvidus urbēs  
Et mōrēs hominum īnspexit, lātumque per aequor,  
Dum sibi, dum sociīs reditum parat, aspera multa  
Pertulit, adversīs rērum immersābilis undīs.  
Sīrēnum vōcēs et Circae pōcula nōstī:  
Quae sī cum sociīs stultus cupidusque bibisset,  
Vīxisset canis immundus vel amīca lutō sūs.  

*Horace, Epistles i 2, 1-26.*

## 58. The Conquest of Gaul

*Cicero dwells on the immense service to his country rendered by Julius Caesar in his conquest of Gaul.*
*Cicero’s speech was delivered in the senate in June 56 B.C.*

C. Caesaris longē aliam videō fuisse ratiōnem. Nōn enim sibi sōlum cum eīs, quōs iam armātōs contrā populum Rōmānum vidēbat, bellandum esse dūxit, sed tōtam Galliam in nostram diciōnem esse redigendam. Itaque cum ācerrimīs nātiōnibus et maximīs Germānōrum et Helvētiōrum proeliīs fēlīcissimē dēcertāvit; cēterās conterruit, domuit, imperiō populī Rōmānī pārēre adsuēfēcit: et quās regiōnēs quāsque gentēs nūllae nōbīs ante litterae, nūlla vōx, nūlla fāma nōtās fēcerat, eās noster imperātor nosterque exercitus et populī Rōmānī arma peragrārunt. Sēmitam tantum Galliae tenēbāmus anteā, patrēs cōnscrīptī; cēterae partēs ā gentibus, aut inimīcīs huic imperiō aut īnfīdīs aut incognitīs aut certē inmānibus et barbarīs et bellicōsīs, tenēbantur. Quās nātiōnēs nēmō umquam fuit quīn frangī domārīque cuperet: nēmō sapienter dē rē pūblicā nostrā cōgitāvit iam inde a principiō huius imperiī, quīn Galliam maximē timendam huic imperiō putāret; sed propter vim et multitūdinem gentium illārum numquam est anteā cum omnibus dīmicātum:; restitimus semper lacessītī. Nunc dēnique est perfectam ut imperiī nostrī terrārumque illārum idem esset extrēmum. Alpibus Ītaliam mūnierat anteā nātūra, nōn sine aliquō dīvīnō nūmine: nam, sī ille aditus Gallōrum immānitātī multitūdinīque patuisset, numquam haec urbs summō imperiō domicilium ac sēdem praebuisset. Quae iam licet cōnsīdant; nihil est enim ultrā illam altitūdinem montium usque ad Ōceanum, quod sit Ītaliae pertimēscendum.

*Cicero, De Provinciis Consularibus 32-34.*

## 59. The Palace of the Sun

*Phaethon, in order to assure himself that Phoebus the Sun-god was his father, visited him in his palace. When the god promised to grant any request he made, Phaethon asked to drive the chariot of the sun for one day.*

Purpureā vēlātus veste sedēbat  
In soliō Phoebus clārīs lūcente smaragdīs.  
A dextrā laevāque Diēs et Mēnsis et Annus  
Saeculaque et positae spatiīs aequālibus Hōrae,  
Vērque novum stābat, cinctum flōrente corōnā,  
Stābat nūda Aestās et spīcea serta gerēbat,  
Stābat et Auctumnus, calcātis sordidus ūvīs,  
Et glaciālis Hiemps, cānōs hirsūta capillōs.  
Inde locō medius, rērum novitāte paventem  
Sōl oculīs iuvenem, quibus aspicit omnia, vīdit,  
‘Quae’que ‘viae tibi causa? quid hāc’ ait ‘arce petīstī,  
Prōgeniēs, Phaethōn, haud īnfitianda parentī?’  
Ille refert, ‘Ō lūx immēnsī pūblica mundī,  
Phoebe pater, sī dās huius mihi nōminis ūsum,  
Pignora dā, genitor, per quae tua vēra prōpāgō  
Crēdar, et hunc animīs errōrem dētrahe nostrīs.’  
Dīxerat; at genitor circum caput omne micantēs  
Dēposuit radiōs, propiusque accēdere iussit,  
Amplexūque datō, ‘Nec tū meus esse negārī  
Dignus es, et Clymene vērōs’ ait ‘ēdidit ortūs.  
Quōque minus dubitēs, quodvīs pete mūnus, ut illud  
Mē tribuente ferās. Prōmissī testis adestō  
Dīs iūranda palūs, oculīs incognita nostrīs.’  
Vix bene dēsierat, currūs rogat ille paternōs,  
Inque diem ālipedum iūs et moderāmen equōrum.  

*Ovid, Metamorphoses ii 23-48.*

## 60. Humanity to Slaves

*A Roman slave had no legal right to make a will: whatever he left belonged to his master. Pliny, however, carried out the provisions of any wills made by his slaves, and found in this some consolation for the grief caused to him by their deaths.*

Cōnfēcērunt mē īnfirmitātēs meōrum, mortēs etiam, et quidem iuvenum. Sōlācia duo, nēquāquam paria tantō dolōrī, sōlācia tamen. Ūnum facilitās manūmittendī; videor enim nōn omnīnō immātūrōs perdidisse, quōs iam līberōs perdidī. Alterum, quod permittō servīs quoque quasi testāmenta facere, eaque ut lēgitima custōdiō. Mandant rogantque, quod vīsum; dīvidunt, dōnant, relinquunt, dumtaxat intrā domum; nam servīs rēs pūblica quaedam et quasi cīvitās domus est. Sed quamquam hīs sōlāciīs acquiēscam, dēbilitor et frangor eādem illā hūmānitāte, quae mē, ut hōc ipsum permitterem, indūxit. Nōn ideō tamen velim dūrior fierī. Nec ignōrō aliōs ēiusmodī cāsūs nihil amplius vocāre quam damnum, eōque sibi magnōs hominēs et sapientēs vidērī. Quī an magnī sapientēsque sint, nesciō; hominēs nōn sunt. Hominis est enim afficī dolōre, sentīre, resistere tamen et sōlācia admittere, nōn sōlāciīs nōn egēre.

*Pliny, Letters viii 16.*

## 61. A Child’s Epitaph

*Martial asks his father and mother, now dead, to befriend Erotion in the world below. Erotion was a little slave and died just before she was six years old.*

Hanc tibi, Frontō pater, genetrīx Flaccilla, puellam  
Ōscula commendō dēliciāsque meās,  

Parvula nē nigrās horrēscat Erōtion umbrās  
Ōraque Tartareī prōdigiōsa canis.  

Implētūra fuit sextae modo frīgora brūmae,  
Vīxisset totidem nī minus illa diēs.  

Mollia nōn rigidus caespes tegat ossa; nec illī,  
Terra, gravis fueris: nōn fuit illa tibi.  

*Martial v 34.*

## 62. The Stricken Deer

*Iulus, son of Aeneas, wounds a pet stag which belonged to Silvia, and thus excites the hostility of the Italians.*

Cervus erat formā praestantī et cornibus ingēns,  
Tyrrhīdae puerī quem mātris ab ūbere raptum  
Nūtrībant Tyrrhusque pater, cui rēgia pārent  
Armenta et lātē custōdia crēdita campī.  
Adsuētum imperiīs soror omnī Silvia cūrā  
Mollibus intexēns ōrnābat cornua sertīs,  
Pectēbatque ferum, pūrōque in fonte lavābat.  
Ille, manum patiēns mēnsaeque adsuētus erīlī,  
Errābat silvīs, rūrsusque ad līmina nōta  
Ipse domum sērā quamvīs sē nocte ferēbat.  
Hunc procul errantem rabidae vēnantis Iūlī  
Commōvēre canēs, fluviō cum forte secundō  
Dēflueret rīpāque aestūs viridante levāret.  
Ipse etiam, eximiae laudis succēnsus amōre,  
Ascanius curvō dīrēxit spīcula cornū:  
Nec dextrae errantī deus āfuit, actaque multō  
Perque uterum sonitū perque īlia vēnit harundō.  
Saucius at quadrupēs nōta intrā tēcta refūgit,  
Successitque gemēns stabulīs, questūque cruentus  
Atque implōrantī similis tēctum omne replēbat.  
Silvia prīma soror, palmīs percussa lacertōs,  
Auxilium vocat et dūrōs conclāmat agrestēs.  

*Virgil, Aeneid vii 488-504.*

## 63. Eumenes addresses the Senate

*Eumēnes, king of Pergāmus, did good service to the Romans in their war against Antiochus, king of Syria. Wnen the war was over, he came to Rome and claimed his reward from the Senate. He wished part of Asia, which had belonged to Antiochus, to be added to his own kingdom.*

Ego nūllī omnium neque populōrum neque rēgum, quōs in magnō honōre habētis, nōn ausim mē comparāre. Masinissa hostis vōbīs ante quam socius fuit, nec, incolumī rēgnō, cum auxiliīs suīs, sed extorris, expulsus, āmissīs omnibus cōpiīs, cum turmā equitum in castra cōnfūgit vestra. Tamen eum, quia in Āfricā adversus Syphācem et Carthāginiēnsēs fidēliter atque impigrē vōbīscum stetit, nōn in patrium sōlum rēgnum restituistis, sed, adiectā opulentissimā parte Syphācis rēgnī, praepotentem inter Āfricae rēgēs fēcistis. Quō tandem igitur nōs praemiō atque honōre dignī apud vōs sumus, quī nunquam hostēs, semper sociī fuimus? Pater, ego, frātrēs meī, nōn in Asiā tantum sed etiam procul ab domō, terrā marīque prō vōbīs arma tulimus. Quid ergō postulās? dīcat aliquis. Ego, patrēs cōnscrīptī, quoniam dīcere utique volentibus vōbīs pārendum est, sī vōs eā mente ultrā Taurī iuga ēmōvistis Antiochum, ut ipsī tenērētis eās terrās, nūllōs accolās nec fīnitimōs habēre quam vōs mālō, nec ūllā rē aliā tūtius stabiliusque rēgnum meum futūrum spērō. Sed sī vōbīs dēcēdere inde atque dēdūcere exercitūs in animō est, nēminem digniōrem esse ex sociīs vestrīs, quī bellō ā vōbīs parta possideat, quam mē, dīcere ausim. At enim magnificum est līberāre cīvitātēs servās. Ita opīnor, sī nihil hostīle adversus vōs fēcērunt; sīn autem Antiochī partis fuērunt, quantō est vestrā prūdentiā et aequitāte dignius, sociīs bene meritīs quam hostibus vōs cōnsulere?

*Livy xxxvii 53, 20.*

## 64. A Mighty Conqueror

*Epicurus, by his genius, rescued mankind from the pressure of superstitious fears. He ascertained the laws of Nature, the knowledge of which sets man free.*

Hūmāna ante oculōs foedē cum vīta iacēret  
In terrīs oppressa gravī sub relligiōne,  
Quae caput ā caelī regiōnibus ostendēbat,  
Horribilī super aspectū mortālibus īnstāns,  
Prīmum Graius homō mortālēs tollere contrā  
Est oculōs ausus, prīmusque obsistere contrā;  
Quem neque fāma deum, nec fulmina, nec minitantī  
Murmure compressit caelum, sed eō magis ācrem  
Inrītat animī virtūtem, effringere ut arta  
Nātūrae prīmus portārum claustra cupīret.  

Ergō vīvida vīs animī pervīcit, et extrā  
Prōcessit longē flammantia moenia mundī,  
Atque omne immēnsum peragrāvit mente animōque;  
Unde refert nōbīs victor, quid possit orīrī,  
Quid nequeat—fīnīta potestās dēnique cuique  
Quānam sit ratiōne atque altē terminus haerēns.  
Quārē relligiō, pedibus subiecta, vicissim  
Obteritur; nōs exaequat victōria caelō.  

*Lucrerius i 62-79.*

## 65. Pompey and the Pirates

*Pirates had long swarmed in the Mediterranean and even dared to make descents on Italy itself. At last Pompey was appointed to deal with them; and in 66 B.C. he performed his task with complete success within fifty days of his departure from Italy. This speech was addressed to the people in 66 B.C.*

Quis enim tōtō marī locus per hōs annōs aut tam firmum habuit praesidium, ut tūtus esset, aut tam fuit abditus, ut latēret? Quis nāvigāvit, quī nōn sē aut mortis aut servitūtis perīculō committeret, cum aut hieme aut refertō praedōnum marī nāvigāret? Hōc tantum bellum, tam turpe, tam vetus, tam lātē dīvīsum atque dispersum, quis umquam arbitrārētur aut ab omnibus imperātōribus ūnō annō aut omnibus annīs ab ūnō imperātōre cōnficī posse? Quam prōvinciam tenuistis ā praedōnibus līberam per hōsce annōs? Quod vectīgal vōbīs tūtum fuit? Quem socium dēfendistis? Cui praesidiō classibus vestrīs fuistis? Quam multās exīstimātis īnsulās esse dēsertās? Quam multās aut metū relictās, aut ā praedōnibus captās, urbēs esse sociōrum? Sed quid ego longinqua commemorō? Fuit hōc quondam, fuit proprium populī Rōmānī longē ā domō bellāre, et prōpugnāculīs imperiī sociōrum fortūnās, nōn sua tēcta, dēfendere. Sociīs ego nostrīs mare per hōs annōs clausum fuisse dīcam, cum exercitūs vestrī numquam ā Brundisiō nisi hieme summā trānsmīserint? Quī ad vōs ab exterīs nātiōnibus venīrent, captōs querar, cum lēgātī populī Rōmānī redēmptī sint? Mercātōribus tūtum mare nōn fuisse dīcam, cum duodecim secūrēs in praedōnum potestātem pervēnerint? Prō dī immortālēs! Tantamne ūnīus hominis incrēdibilis ac dīvīna virtūs tam brevī tempore lūcem adferre reī pūblicae potuit, ut vōs, quī modo ante ōstium Tiberīnum classem hostium vidēbātis, eī nunc nūllam intrā Ōceanī ōstium praedōnum nāvem esse audiātis?

*Cicero, De Imperio Pompeii 31-33.*

## 66. A Baby's Epitaph

*The child itself is supposed to speak. Its name was Urbicus; it died when two and a half years old.

Conditus hīc ego sum, Bassī dolor, Urbicus īnfāns,  
Cui genus et nōmen maxima Rōma dedit.  

Sex mihi dē prīmā dēerant trietēride mēnsēs,  
Rūpērunt tetricae cum mea pensa deae.  

Quid speciēs, quid lingua mihī, quid prōfuit aetās?  
Dā lacrimās tumulō, quī legis ista, meō.  

Sīc ad Lēthaeās, nisi Nestore sērius, undās  
Nōn eat, optābis quem superesse tibi.  

*Martial vii 96.*

## 67. A Prudent Hero

*A Roman soldier, who had been rewarded for leading a forlorn hope, was less willing to run risks a second time now that he was rich.*

Lūcullī mīles collēcta viātica multīs  
Aerumnīs, lassus dum noctū stertit, ad assem  
Perdiderat: post hōc vehemēns lupus, et sibi et hostī  
Praesidium rēgāle locō dēiēcit, ut aiunt,  
Summe mūnītō et multārum dīvite rērum.  
Clārus ob id factum dōnīs ōrnātur honestīs,  
Accipit et bis dēna super sēstertia nummum.  
Forte sub hōc tempus castellum ēvertere praetor  
Nesciō quod cupiēns hortārī coepit eundem  
Verbīs, quae timidō quoque possent addere mentem:  
‘Ī, bone, quō virtūs tua tē vocat! ī pede faustō,  
Grandia lātūrus meritōrum praemia! Quid stās?’  
Post haec ille catus, quantumvīs rūsticus, ‘Ībit,  
ībit eō quō vīs, quī zōnam perdidit’ inquit.  

*Horace, Epistles ii 2, 26-40.*

## 68. The Last Speech of Crassus

*Lucius Crassus, a Roman statesman and one of the greatest of Roman orators, died in B.C. 91, seven days after he had delivered a speech of extraordinary power in the Senate. The Social War broke out the next year; Marius fled from Italy in 88 B.C.; and his restoration in 87 was followed by atrocious massacres of his political opponents.*

Illa tamquam cycnēa fuit dīvīnī hominis vōx et ōrātiō; namque tum latus eī dīcentī condoluisse sūdōremque multum cōnsecūtum esse audiēbāmus; ex quō cum cohorruisset, cum febrī domum rediit, diēque septimō lateris dolōre cōnsūmptus est. Ō fallācem hominum spem fragilemque fortūnam et inānēs nostrās contentiōnēs, quae mediō in spatiō saepe franguntur et corruunt, aut ante in ipsō cursū obruuntur quam portum cōnspicere potuērunt! Nam, quamdiū Crassī fuit ambitiōnis labōre vīta districta, tamdiū prīvātīs magis officiīs et ingeniī laude flōruit quam frūctū amplitūdinis aut reī pūblicae dignitāte; quī autem annus eī prīmus ab honōrum perfunctiōne aditum, omnium concessū, ad summam auctōritātem dabat, is ēius omnem spem atque omnia vītae cōnsilia morte pervertit. Fuit hōc lūctuōsum suīs, acerbum patriae, grave bonīs omnibus; sed eī tamen reī pūblicae cāsūs cōnsecūtī sunt, ut mihi nōn ērepta L. Crassō a dīs immortālibus vīta sed dōnāta mors esse videātur. Nōn vīdit flagrantem bellō Ītaliam, nōn ārdentem invidiā senātum, nōn acerbissimam C. Mariī fugam, nōn illam post reditum ēius caedem omnium crūdēlissimam.

*Cicero, De Oratore iii 6-8.*

## 69. A Storm at Sea

*This is part of the narrative of his wanderings told by Aeneas to Dido when she shewed hospitality to the Trojan fugitives.*

Postquam altum tenuēre ratēs, nec iam amplius ūllae  
Appārent terrae, caelum undique et undique pontus,  
Tum mihi caeruleus suprā caput adstitit imber,  
Noctem hiememque ferēns, et inhorruit unda tenebrīs.  
Continuō ventī volvunt mare, magnaque surgunt  
Aequora; dispersī iactāmur gurgite vāstō;  
Involvēre diem nimbī, et nox ūmida caelum  
Abstulit; ingeminant abruptīs nūbibus ignēs.  
Excutimur cursū, et caecīs errāmus in undīs.  
Ipse diem noctemque negat discernere caelō  
Nec meminisse viae mediā Palinūrus in undā.  
Trēs adeō incertōs caecā cālīgine sōlēs  
Emāmus pelagō, totidem sine sīdere noctēs.  
Quārtō terra diē prīmum sē attollere tandem  
Vīsa, aperīre procul montēs ac volvere fūmum.  
Vēla cadunt; rēmīs īnsurgimus; haud mora nautae  
Adnīxī torquent spūmās et caerula verrunt.  

*Virgil, Aeneid iii 192-208.*

## 70. Pyramus and Thisbe

*Long ago in Babylon two lovers, when prevented by their parents from meeting, talked to each other through a hole in the wall which separated their houses. The fate of the lovers may be read in Shakespeare’s Midsummer Night's Dream.*

Pȳramus et Thisbē, iuvenum pulcherrimus alter,  
Altera, quās oriēns habuit, praelāta puellīs,  
Contiguās tenuēre domōs, ubi dīcitur altam  
Coctilibus mūrīs cinxisse Semīramis urbem.  
Nōtitiam prīmōsque gradūs vīcīnia fēcit;  
Tempore crēvit amor. Taedae quoque iūre coīssent,  
Sed vetuēre patrēs. Quod nōn potuēre vetārī,  
Ex aequō captīs ardēbant mentibus ambō.  
Cōnscius omnis abest; nūtū signīsque loquuntur,  
Quōque magis tegitur, tēctus magis aestuat ignis.  
Fissus erat tenuī rīmā, quam dūxerat ōlim  
Cum fieret, pariēs domuī commūnis utrīque.  
Id vitium, nūllī per saecula longa notātum,  
(Quid nōn sentit amor?) prīmī vīdistis, amantēs,  
Et vōcis fēcistis iter; tūtaeque per illud   
Murmure blanditiae minimō trānsīre solēbant.  
Saepe ubi cōnstiterant, hinc Thisbē, Pȳramus illine,  
Inque vicēs fuerat captātus anhēlitus ōris,  
‘Invide’ dīcēbant ‘pariēs, quid amantibus obstās?  
Nec sumus ingrātī: tibi nōs dēbēre fatēmur,   
Quod datus est verbīs ad amīcās trānsitus aurēs.’  

*Ovid, Metamorphoses iv 55-11.*

## 71. The Revolt of Athamania

*Amynander, the king of Athamania in Aetolia, had been driven out, and the country was now ruled by the officers of Philip, king of Macedonia. As their rule was harsh and unpopular, a plot for their expulsion was formed and carried out successfully.*

Exulantī tum Amȳnandrō in Aetōliā litterīs suōrum, indicantium statum Athamāniae, spēs recuperandī rēgnī facta est. Remissīque ab eō nūntiant principibus Argitheam (id enim caput Athamāniae erat), sī populārium animōs satis perspectōs habēret, impetrātō ab Aetōlīs auxiliō, in Athamāniam sē ventūrum cum Aetōlōrum dēlēctīs. Quōs ubi ad omnia parātōs esse vīdit, certiōrēs subinde facit, quō diē cum exercitū Athamāniam ingressūrus esset. Quattuor prīmō fuērunt coniūrātī adversus Macedonum praesidium. Hī sēnōs sibi adiūtōrēs ad rem gerendam adsūmpsērunt; dein paucitāte parum frētī, quae cēlandae reī quam agendae aptior erat, parem priōrī numerum adiēcērunt. Ita duo et quīnquāgintā factī quadrifāriam sē dīvīsērunt; pars ūna Hēraclēam, altera Tetraphȳliam petit, ubi custōdia rēgiae pecūniae esse solita erat, tertia Theudōriam, quārta Argitheam. Ita inter omnēs convēnit, ut prīmō quiētī, velut ad prīvātam rem agendam vēnissent, in forō obversārentur, diē certā multitūdinem omnem convocārent ad praesidia Macedonum arcibus expellenda. Ubi ea diēs advēnit, et Amȳnander cum mīlle Aetōlīs in fīnibus erat, ex compositō quattuor simul locīs praesidia Macedonum expulsa, litteraeque in aliās urbēs passim dīmissae, ut vindicārent sēsē ab impotentī dominātiōne Philippī et restituerent in patrium ac lēgitimum rēgnum. Undique Macedones expelluntur. 

*Livy xxxviii 1, 3.*

## 72. A Sentence of Exile

*For some offence, the nature of which is not known, Ovid was banished from Italy by Augustus. He was sent to Tomi on the Black Sea in 8 A.D. and remained there till his death in 18 A.D.*

Cum subit illīus trīstissima noctis imāgō,  
Quā mihi suprēmum tempus in urbe fuit,  

Cum repetō noctem, quā tot mihi cāra relīquī,  
Lābitur ex oculīs nunc quoque gutta meīs.  

Iam prope lūx aderat, quā mē discēdere Caesar   
Fīnibus extrēmae iusserat Ausoniae.  

Nec spatium fuerat, nec mēns satis apta, parandī:  
Torpuerant longā pectora nostra morā.  

Nōn mihi servōrum, comitēs nōn cūra legendī,  
Nōn aptae profugō vestis opisve fuit.   

Nōn aliter stupuī, quam quī, Iovis ignibus ictus,  
Vīvit et est vītae nescius ipse suae.  

Ut tamen hanc animī nūbem dolor ipse remōvit,  
Et tandem sēnsūs convaluēre meī,  

Alloquor extrēmum maestōs abitūrus amīcōs,   
Quī modo dē multīs ūnus et alter erant.  

Uxor amāns flentem, flēns acrius ipsa, tenēbat,  
Imbre per indignās usque cadente genās.  

Nāta procul Libycīs aberat dīversa sub ōrīs,  
Nec poterat fātī certior esse meī.  

Quōcumque aspicerēs, lūctus gemitusque sonābant,  
Formaque nōn tacitī fūneris intus erat.  

Fēmina virque meō, puerī quoque, fūnere maerent;  
Inque domō lacrimās angulus omnis habet.  

*Ovid, Tristia i 3, 1-24.*

## 73. A Roman Orator and Greek Sculptors

*Cicero describes some statues, which Verres, when governor of Sicily, had stolen from the chapel of Heius, a leading citizen of Messana. As he is addressing a Roman jury, Cicero pretends ignorance of Greek art and especially of Greek artists.*

Erat apud Hēium sacrārium magnā cum dignitāte in aedibus, ā māiōribus trāditum, perantīquum, in quō signa pulcherrima quattuor, summō artificiō, summā nōbilitāte, quae nōn modo istum, hominem ingeniōsum et intellegentem, vērum etiam quemvīs nostrum, quōs iste idiōtās appellat, dēlectāre possent; ūnum Cupīdinis marmoreum Prāxitelī. Nīmīrum didicī etiam, dum in istum inquīrō, artificum nōmina. Īdem, opīnor, artifex Cupīdinem fēcit illum, quī est Thespiīs, propter quem Thespiae vīsuntur; nam alia vīsendī causa nūlla est; atque ille L. Mummius, cum Thespiadās, quae ad aedem Fēlīcitātis sunt, cēteraque profāna ex illō oppidō signa tolleret, hunc marmoreum Cupīdinem, quod erat cōnsecrātus, nōn attigit. Vērum, ut ad illud sacrārium redeam, signum erat hōc, quod dīcō, Cupīdinis ē marmore; ex alterā parte Herculēs, ēgregiē factus ex aere. Is dīcēbātur esse Myrōnis, ut opīnor. Item ante hōs deōs erant ārulae, quae cuivīs religiōnem sacrāriī significāre possent. Erant aēnea duo praetereā signa, nōn maxima vērum eximiā venustāte, virginālī habitū atque vestītū, quae manibus sublātīs sacra quaedam mōre Athēniensium virginum reposita in capitibus sustinēbant. Canēphoroe ipsae vocābantur; sed eārum artificem—quem? quemnam? Rēctē admonēs; Polyclītum esse dīcēbant. Messānam ut quisque nostrum vēnerat, haec vīsere solēbat:; omnibus haec ad vīsendum patēbant cotīdiē; domus erat nōn dominō magis ōrnāmentō quam cīvitātī. Haec omnia, quae dīxī, signa ab Hēiō e sacrāriō Verrēs abstulit.

*Cicero, in Verrem ii 4, 4, 5.*

## 74. A Boy’s Epitaph

*No marble tomb is to cover the ashes of Alcimus, but grass and trees. The poet desires that the same tribute may be given to his own grave.*

Alcime, quem raptum dominō crēscentibus annīs  
Lāvīcāna levī caespite vēlat humus,  

Accipe nōn Pariō nūtantia pondera saxō,  
Quae cinerī vānus dat ruitūra labor;  

Sed facilēs buxōs et opācās palmitis umbrās,  
Quaeque virent lacrimīs rōscida prāta meīs,  

Accipe, cāre puer, nostrī monimenta dolōris:  
Hīc tibi perpetuō tempore vīvet honor.  

Cum mihi suprēmōs Lachesis pernēverit annōs,  
Nōn aliter cinerēs mandō iacēre meōs.  

*Martial i 88.*

## 75. The Passion of Dido

*Dido is distraught by her love for Aeneas. She seeks to be with him all day, and cannot sleep at night for thinking of him. The building of her city comes to a standstill.*

Ūritur īnfēlīx Dīdō tōtāque vagātur  
Urbe furēns, quālis coniectā cerva sagittā,  
Quam procul incautam nemora inter Crēsia fīxit  
Pāstor agēns tēlīs, līquitque volātile ferrum  
Nescius; illa fugā silvās saltūsque peragrat  
Dictaeōs; haeret laterī lētālis harundō.  
Nunc media Aenēān sēcum per moenia dūcit,  
Sīdoniāsque ostentat opēs urbemque parātam:  
Incipit effārī mediāque in vōce resistit.  
Nunc eadem lābente diē convīvia quaerit,  
īliacōsque iterum dēmēns audīre labōrēs  
Exposcit, pendetque iterum nārrantis ab ōre.  
Post, ubi dīgressī, lūmenque obscūra vicissim  
Lūna premit, suādentque cadentia sīdera somnōs,  
Sōla domō maeret vacuā, strātīsque relictīs  
Incubat; illum absēns absentem auditque videtque:  
Aut gremiō Ascanium, genitōris imāgine capta,  
Dētinet, īnfandum sī fallere possit amōrem.  
Nōn coeptae adsurgunt turrēs, nōn arma iuventūs  
Exercet, portūsve aut prōpugnācula bellō   
Tūta parant; pendent opera interrupta minaeque  
Mūrōrum ingentēs aequātaque māchina caelō.  

*Virgil, Aeneid iv 68-89.*

## 76. The Folly of Race-goers

*Chariot-races were the most popular public spectacle in imperial Rome. Four chariots took part in each race, and each had its own colour (pannus), red, white, green, or blue. The populer excitement was extraordinary. Christian converts, when rebuked by their pastors for caring too much for the races, pleaded in their defence that Elijah had gone up to heaven in a chariot!*

Omne hōc tempus inter pugillārēs ac libellōs iūcundissimā quiēte trānsmīsī. ‘Quemadmodum’ inquis “in urbe potuistī? Circēnsēs erant, quō genere spectāculī nē levissimē quidem teneor. Nihil novum, nihil varium, nihil quod nōn semel spectāsse sufficiat. Quō magis mīror tot mīlia virōrum tam puerīliter identidem cupere currentēs equōs, īnsistentēs curribus hominēs vidēre. Sī tamen aut vēlōcitāte equōrum aut hominum arte traherentur, esset ratiō nōn nūlla; nunc favent pannō, pannum amant; et, sī in ipsō cursū mediōque certāmine hīc color illūc, ille hūc trānsferātur, studium favorque trānsībit, et repente agitātōrēs illōs, equōs illōs, quōs procul nōscitant, quōrum clāmitant nōmina, relinquent. Tanta grātia, tanta auctōritās in ūnā vīlissimā tunicā, mittō apud vulgus, quod vīlius tunicā, sed apud quōsdam gravēs hominēs; quōs ego cum recordor in rē inānī, frīgidā, adsiduā tam insatiābiliter dēsidēre, capiō aliquam voluptātem, quod hāc voluptāte nōn capior. Ac per hōs diēs libentissimē ōtium meum in litterīs conlocō, quōs aliī ōtiōsissimīs occupātiōnibus perdunt. Valē.

*Pliny, Letters ix 6.*

## 77. Perseus slays the Monster

*Andromēda was chained to the rocks for a sea-monster to devour. Perseus flew down from the sky, like an eagle upon a snake, and slew the monster with his scimitar.*

Ecce velut nāvis praefīxō concita rōstrō  
Sulcat aquās, iuvenum sūdantibus acta lacertīs,  
Sīc fera, dīmōtīs impulsū pectoris undīs,  
Tantum aberat scopulīs, quantum Baleārica tortō  
Funda potest plumbō mediī trānsmittere caelī:  
Cum subitō iuvenis, pedibus tellūre repulsā,  
Arduus in nūbēs abiit. Ut in aequore summō  
Umbra virī vīsa est, vīsam fera saevit in umbram.  
Utque Iovis praepes, vacuō cum vīdit in arvō  
Praebentem Phoebō līventia terga dracōnem,  
Occupat āversum, neu saeva retorqueat ōra,  
Squāmigerīs avidōs fīgit cervīcibus unguēs;  
Sīc celer, immissō praeceps per ināne volātū,  
Terga ferae pressit, dextrōque frementis in armō  
Īnachidēs ferrum curvō tenus abdidit hāmō.  
Vulnere laesa gravī, modo sē sublīmis in aurās  
Attollit, modo subdit aquīs, modo mōre ferōcis  
Versat aprī, quem turba canum circumsona terret.  
Ille avidōs morsūs vēlōcibus effugit ālīs.  

*Ovid, Metamorphoses iv 706-724.*

## 78. A Stolen Statue

*Verres, as governor of Sicily, had oppressed and robbed the Sicilians in every possible way. He carried off statues among other things, although he was quite unable to appreciate works of art.*

Nam Sapphō, quae sublāta dē prytanīō est, dat tibi iūstam excūsātiōnem, prope ut concēdendum atque ignōscendum tibi videātur; Silāniōnis opus tam perfectum, tam ēlegāns, tam ēlabōrātum, quisquam nōn modo prīvātus sed populus potius habēret quam homō ēlegantissimus atque ērudītissimus, Verrēs? Nīmīrum contrā dīcī nihil potest. Nostrum enim ūnus quisque, quī tam beātī, quam iste est, nōn sumus, tam dēlicātī esse nōn possumus, sī quandō aliquid istīus modī vidēre volet, eat ad aedem Fēlīcitātis, ad monumentum Catulī, in porticum Metellī: det operam ut admittātur in alicuius istōrum Tusculānum; spectet forum ōrnātum, sī quid iste suōrum aedīlibus commodārit; Verrēs haec habeat domī, Verrēs ōrnāmentōrum fānōrum atque oppidōrum habeat plēnam domum, vīllās refertās. Etiamne huius operāriī studia ac dēliciās, iūdicēs, perferētis, quī ita nātus, ita ēducātus est, ita factus et animō et corpore, ut multō appositior ad ferenda quam auferenda signa esse videātur? Atque haec Sapphō sublāta quantum dēsīderium suī relīquerit, dīcī vix potest. Nam cum ipsa fuit ēgregiē facta, tum epigramma Graecum pernōbile incīsum est in basī; quod iste ērudītus homō et graeculus, sī ūnam litteram Graecam scīsset, certē ūnā sustulisset; nunc enim, quod scrīptum est inānī in basī, dēclārat quid fuerit, et id ablātum indicat. Itaque eī, quī hospitēs ad ea quae vīsenda sunt, solent dūcere et ūnum quidque ostendere, conversam iam habent dēmōnstrātiōnem suam. Nam, ut ante dēmōnstrābant, quid ubīque esset, item nunc, quid undique ablātum sit, ostendunt.

*Cicero, In Verrem ii 4, 126, 127, 132.*

## 79. All must Die

*When we think that no one has escaped death, that kings and conquerors and poets and philosophers have all suffered the common doom, how can we think death a hardship for ourselves?*

Hōc etiam tibi tūte interdum dīcere possīs:  
‘Lūmina sīs oculīs etiam bonus Ancu’ relīquit,  
Quī melior multīs quam tū fuit, improbe, rēbus.  
Inde aliī multī rēgēs rērumque potentēs  
Occidērunt, magnīs quī gentibus imperitārunt.  
Ille quoque ipse, viam quī quondam per mare magnum  
Strāvit, iterque dedit legiōnibus īre per altum,  
Ac pedibus salsās docuit superāre lacūnās,  
Et contempsit equīs īnsultāns murmura pontī,  
Lūmine adēmptō, animam moribundō corpore fūdit.  
Scīpiadās, bellī fulmen, Carthāginis horror,  
Ossa dedit terrae, proinde ac famul īnfimus esset.  
Adde repertōrēs doctrīnārum atque lepōrum;  
Adde Helicōniadum comitēs, quōrum ūnus Homērus  
Scēptra potītus eādem aliīs sōpītū’ quiēte est.  
Dēnique Dēmocritum postquam mātūra vetustās  
Admonuit memorēs mōtūs languēscere mentis,  
Sponte suā lētō caput obvius obtulit ipse.  
Ipse Epicūrus obit, dēcursō lūmine vītae,  
Quī genus hūmānum ingeniō superāvit, et omnēs  
Restīnxit, stēllās exortus ut aetherius sōl.  
Tū vērō dubitābis et indignābere obīre?’  

*Lucretius iii 1024-1045.*

## 80. A Battle under Ground

*Ambracia was besieged by the Romans during their war with the Aetolians B.C. 189.*

Rōmānī ad Ambraciam, plūribus locīs quatiendō arietibus mūrōs, aliquantum urbis nūdāverant, nec tamen penetrāre in urbem poterant; nam et parī celeritāte novus prō dīrutō mūrus obiciēbātur, et armātī, ruīnīs superstantēs, īnstar mūnīmentī erant. Itaque, cum apertā vī parum prōcēderet cōnsulī rēs, cunīculum, occultum vīneīs ante contēctō locō, agere īnstituit; et aliquamdiū, cum noctēs diēsque in opere essent, nōn sōlum sub terrā fodientēs, sed ēgerentēs etiam humum, fefellēre hostem. Cumulus repente terrae ēminēns index operis oppidānīs fuit; pavidīque, nē, iam subrutīs mūrīs, facta in urbem via esset, fossam intrā mūrum ē regiōne ēius operis, quod vīneīs contēctum erat, dūcere īnstituunt. Cuius ubi ad tantam altitūdinem, quantae esse solum īnfimum cunīculī poterat, pervēnērunt, silentiō factō, plūribus locīs aure admōtā, sonitum fodientium captābant. Quem ubi accēpērunt, aperiunt rēctam in cunīculum viam. Nec fuit magnī operis: mōmentō enim ad ināne, suspēnsō furculīs ab hostibus mūrō, pervēnērunt. Ibi, commissīs operibus, cum ē fossā in cunīculum patēret iter, ipsīs ferrāmentīs, quibus in opere ūsī erant, occultam sub terrā ēdidērunt pugnam.

*Livy xxxviii 7, 4.*

## 81. The Mission of Aeneas

*Aeneas excuses himself to Dido for his departure from Carthage, pleading his divine mission to settle in Italy. He had been urged to settle nowhere except in Italy by oracles of the gods, by the ghost of his father, by a divine messenger from Jupiter, and by the interests of his son.*

Mē sī fāta meīs paterentur dūcere vītam  
Auspiciīs, et sponte meā compōnere cūrās,  
Urbem Trōiānam prīmum dulcēsque meōrum  
Relliquiās colerem,  
Et recidīva manū posuissem Pergama victīs.  
Sed nunc Ītaliam magnam Grȳnēus Apollō,  
Ītaliam Lyciae iussēre capessere sortēs:  
Hīc amor, haec patria est. Sī tē Carthāginis arcēs,  
Phoenīssam, Libycaeque aspectus dētinet urbis,  
Quae tandem Ausoniā Teucrōs cōnsīdere terrā  
Invidia est? Et nōs fās extera quaerere rēgna.  
Mē patris Anchīsae, quotiēns ūmentibus umbrīs  
Nox operit terrās, quotiēns astra ignea surgunt,  
Admonet in somnīs et turbida terret imāgō,  
Mē puer Ascanius capitisque iniūria cārī,  
Quem rēgnō Hesperiae fraudō et fātālibus arvīs.  
Nunc etiam interpres dīvum, Iove missus ab ipsō,  
(Testor utrumque caput) celerēs mandāta per aurās  
Dētulit; ipse deum manifestō in lūmine vīdī  
Intrantem mūrōs, vōcemque hīs auribus hausī.  
Dēsine mēque tuīs incendere tēque querellīs:  
Ītaliam nōn sponte sequor.  

*Virgil, Aeneid iv 340-361*

## 82. A Dishonest Trick

*A Syracusan banker induced a Roman knight to buy some land much above its value by making him believe that the land carried with it a monopoly.*

C. Cānius eques Rōmānus, nec īnfacētus et satis litterātus, cum sē Syrācūsās ōtiandī, ut ipse dīcere solēbat, nōn negōtiandī, causā contulisset, dictitābat sē hortulōs aliquōs emere velle, quō invītāre amīcōs et ubi sē oblectāre sine interpellātōribus posset. Quod cum percrēbuisset, Pȳthius eī quīdam, quī argentāriam faceret Syrācūsīs, vēnālēs quidem sē hortōs nōn habēre, sed licēre ūtī Cāniō, sī vellet, ut suīs; et simul ad cēnam hominem in hortōs invītāvit in posterum diem. Cum ille prōmīsisset, tum Pȳthius, quī esset, ut argentārius, apud omnēs ōrdinēs grātiōsus, piscātōrēs ad sē convocāvit, et ab iīs petīvit, ut ante suōs hortulōs piscārentur, dīxitque quid eōs facere vellet. Ad cēnam temperī vēnit Cānius; opiparē ā Pȳthiō apparātum convīvium; cumbārum ante oculōs multitūdō; prō sē quisque, quod cēperat, afferēbat: ante pedēs Pȳthiī piscēs abiciēbantur. Tum Cānius, ‘Quaesō,’ inquit, ‘quid est hōc, Pȳthī? tantumne piscium? tantumne cumbārum?’ Et ille ‘Quid mīrum?’ inquit: ‘hōc locō est Syrācūsīs quidquid est piscium, hīc aquātiō: hāc vīllā istī carēre nōn possunt.’ Incēnsus Cānius cupiditāte contendit ā Pȳthiō ut vēnderet. Gravātē ille prīmō. Quid multa? Impetrat. Emit homō cupidus et locuplēs, quantī Pȳthius voluit. Invītat Cānius postrīdiē familiārēs suōs, venit ipse mātūrē, scalmum nūllum videt. Quaerit ex proximō vīcīnō, num fēriae quaedam piscātōrum essent, quod eōs nūllōs vidēret. ‘Nūllae, quod sciam,’ inquit, ‘sed hīc piscārī nūllī solent; itaque herī mīrābar quid accidisset. Stomachārī Cānius, sed quid faceret?

*Cicero, De Oficiis iii 58, 59.*

## 83. So Near and yet so Far

*An instance of what we all know: that, when it is in our power to see a friend daily, we see less of him than we should, if he lived further off.*

Vīcīnus meus est manūque tangī  
Dē nostrīs Novius potest fenestrīs.  
Quis nōn invideat mihī, putetque  
Hōrīs omnibus esse mē beātum,  
Iūnctō cui liceat fruī sodāle?  
Tam longē est mihi quam Terentiānus,  
Quī nunc Nīliacam regit Syēnēn.  
Nōn convīvere, nec vidēre saltem,  
Nōn audīre licet; nec urbe tōtā  
Quisquam est tam prope tam proculque nōbīs.  
Migrandum est mihi longius vel illī.  
Vīcīnus Noviō vel inquilīnus  
Sit, sī quis Novium vidēre nōn it.  

*Martial i 86.*

## 84. Ad Pilea for an Qffending Servant

*A freedman had in some way incurred the anger of his master, and Pliny in this letter intercedes, in order to got him forgiven.*

Lībertus tuus, cui suscēnsēre tē dīxerās, vēnit ad mē advolūtusque pedibus meīs tamquam tuīs haesit. Flēvit multum, multum rogāvit, multum etiam tacuit; in summā, fēcit mihi fidem paenitentiae. Vērē crēdō ēmendātum, quia dēlīquisse sē sentit. Īrāsceris, sciō; et īrāsceris meritō, id quoque sciō; sed tunc praecipua mānsuētūdinis laus, cum īrae causa iūstissima est. Amāstī hominem, et, ut spērō, amābis; interim sufficit, ut exōrārī tē sinās. Licēbit rūrsus īrāscī, sī meruerit, quod exōrātus excūsātius faciēs. Remitte aliquid adulēscentiae ipsīus, remitte lacrimīs, remitte indulgentiae tuae; nē torseris illum, nē torseris etiam tē. Torquēris enim, cum tam lēnis īrāsceris. Vereor nē videar nōn rogāre sed cōgere, sī precibus ēius meās iūnxerō. Iungam tamen tantō plēnius et effūsius, quantō ipsum ācrius sevēriusque corripuī, dēstricte minātus, nunquam mē posteā rogātūrum. Hōc illī, quem terrērī oportēbat, tibi nōn idem. Nam fortasse iterum rogābō, impetrābō iterum; sit modo tāle, ut rogāre mē, praestāre tē deceat. Valē.

*Pliny, Letters ix 21.*

## 86. The Death of Dido

*When Aeneas had sailed from Carthage for Italy, Dido, unable to endure the separation, ascended a pyre, which she had previously made in her palace, and stabbed herself with a sword which had belonged to Aeneas.*

At trepida et coeptīs inmānibus effera Dīdō,  
Sanguineam volvēns aciem, maculīsque trementēs  
Interfūsa genās, et pallida morte futūrā,  
Interiōra domūs inrumpit līmina, et altōs  
Cōnscendit furibunda rogōs, ēnsemque reclūdit  
Dardanium, nōn hōs quaesītum mūnus ad ūsūs.  
Hīc postquam īliacās vestēs nōtumque cubīle  
Cōnspexit, paullum lacrimīs et mente morāta,  
Incubuitque torō dīxitque novissima verba.  
‘Dulcēs exuviae, dum fāta deusque sinēbat,  
Accipite hanc animam, mēque hīs exsolvite cūrīs!  
Vīxī, et, quem dederat cursum Fortūna, perēgī,  
Et nunc magna meī sub terrās ībit imāgō.  
Urbem praeclāram statuī; mea moenia vīdī;  
Ulta virum, poenās inimīcō ā frātre recēpī;  
Fēlīx, heu nimium fēlīx, sī lītora tantum  
Numquam Dardaniae tetigissent nostra carīnae.’  
Dīxit, et, ōs impressa torō, ‘Moriēmur inultae?  
Sed moriāmur’ ait; ‘sīc, sīc iuvat īre sub umbrās!  
Hauriat hunc oculīs ignem crūdēlis ab altō  
Dardanus, et nostrae sēcum ferat ōmina mortis.’  

Dīxerat, atque illam media inter tālia ferrō  
Collāpsam aspiciunt comitēs, ēnsemque cruōre  
Spūmantem, sparsāsque manūs.  

*Virgil, Aeneid iv 642-665.*

## 86. Youth and Age

*Horace describes the characteristics of man at the different periods of his life.*

Reddere quī vōcēs iam scit puer, et pede certō  
Signat humum, gestit paribus collūdere, et īram  
Colligit ac pōnit temere, et mūtātur in hōrās.  
Imberbis iuvenis, tandem custōde remōtō,  
Gaudet equīs canibusque et aprīcī grāmine campī,  
Cēreus in vitium flectī, monitōribus asper,  
Ūtilium tardus prōvīsor, prōdigus aeris,  
Sublīmis, cupidusque, et amāta relinquere pernīx.  
Conversīs studiīs aetās animusque virīlis  
Quaerit opēs et amīcitiās, īnservit honōrī,  
Commīsisse cavet, quod mox mūtāre labōret.  
Multa senem circumveniunt incommoda, vel quod  
Quaerit et inventīs miser abstinet ac timet ūtī,  
Vel quod rēs omnēs timidē gelidēque ministrat,  
Dīlātor, spē longus, iners, avidusque futūrī,  
Difficilis, querulus, laudātor temporis āctī  
Sē puerō, castīgātor cēnsorque minōrum.  
Multa ferunt annī venientēs commoda sēcum,  
Multa recēdentēs adimunt.  

*Horace, Ars Poetica 158-176.*

## 87. The Death of Philopoemen

*Philopoemen, ‘the last of the Greeks,’ was born about 252 B.C. A brave soldier and good general, he was long president of the Achaean League. In 183 B.C., when old and in bad health, he was taken prisoner while fighting agaīnst Messene and put to death.*

Iam invesperāscēbat, et nōn modo cētera, sed nē in proximam quidem noctem ubi satis tūtō custōdīrētur, expediēbant. Obstupuerant ad magnitūdinem prīstinae ēius fortūnae virtūtisque, et neque ipsī domum recipere custōdiendum audēbant, nec cuiquam ūnī custōdiam ēius satis crēdēbant. Admonent deinde quīdam, esse thēsaurum pūblicum sub terrā, saxō quadrātō saeptum. Eō vīnctus dēmittitur, et saxum ingēns māchinā superimpositum est. Ita locō potius quam hominī cuiquam crēdendam custōdiam ratī, lūcem īnsequentem expectāvērunt. Posterō diē multitūdō quidem integra, memor prīstinōrum ēius in cīvitātem meritōrum, parcendum ac per eum remedia quaerenda esse praesentium malōrum cēnsēbant; sed dēfectiōnis auctōrēs, quōrum in manū rēs pūblica erat, in sēcrētō cōnsultantēs, omnēs ad necem ēius cōnsentiēbant; sed, utrum mātūrārent an differrent, ambigēbātur. Vīcit pars avidior poenae; missusque quī venēnum ferret. Acceptō pōculō nihil aliud locūtum ferunt quam quaesīsse, sī incolumis Lycortas (is alter imperātor Achaeōrum erat) equitēsque ēvāsissent. Postquam dictum est incolumēs esse, ‘Bene habet,’ inquit, et, pōculō impavide exhaustō, haud ita multō post exspīrāvit.

*Livy xxxix 50.*

## 88. Unconquerable Rome

*Horace puts these words in the mouth of Hannibal, who speaks thus of Rome after the death of Hasdrubal at the Metaurus in 207 B.C.*

Gēns, quae cremātō fortis ab īliō,  
Iactāta Tuscīs aequoribus, sacra  
Nātōsque mātūrōsque patrēs  
Pertulit Ausoniās ad urbēs,  

Dūrīs ut īlex tōnsa bipennibus  
Nigrae ferācī frondis in Algidō,  
Per damna, per caedēs, ab ipsō  
Dūcit opēs animumque ferrō.  

Nōn hydra sectō corpore firmior  
Vincī dolentem crēvit in Herculem,  
Mōnstrumve submīsēre Colchī  
Maius Echīoniaeve Thēbae.  

Mersēs profundō, pulchrior ēvenit;  
Luctēre, multā prōruet integrum  
Cum laude victōrem, geretque  
Proelia coniugibus loquenda.  

*Horace, Odes iv 4, 53-68.*

## 89. Baucis and Philemon

*Jupiter and Mercury in disguise sought hospitality on earth and found it only in the poor cottage of Baucis and Philemon. In return for their hospitality, the gods turned the poor cottage into a temple.*

Mīlle domōs adiēre, locum requiemque petentēs;  
Mīlle domōs clausēre serae. Tamen ūna recēpit,  
Parva quidem, stipulīs et cannā tēcta palūstrī:  
Sed pia Baucis anus parilīque aetāte Philēmōn  
Illā sunt annīs iūnctī iuvenīlibus, illā  
Cōnsenuēre casā; paupertātemque fatendō  
Effēcēre levem nec inīquā mente ferendō.  
Nec refert, dominōs illīc famulōsne requīrās;  
Tōta domus duo sunt, īdem pārentque iubentque.  
Ūnicus ānser erat, minimae custōdia vīllae,  
Quem dīs hospitibus dominī mactāre parābant.  
Ille celer pennā tardōs aetāte fatīgat  
Ēlūditque diū, tandemque est vīsus ad ipsōs  
Cōnfūgisse deōs. Superī vetuēre necārī,  
‘Dī’que ‘sumus, meritāsque luet vīcīnia poenās  
Impia’ dīxērunt; ‘vōbīs immūnibus huius  
Esse malī dabitur. Modo vestra relinquite tēcta,  
Ac nostrōs comitāte gradūs, et in ardua montis  
īte simul. Pārent ambō, baculīsque levātī  
Nītuntur longō vestīgia pōnere clīvō.  
Tantum aberant summō, quantum semel īre sagitta  
Missa potest; flexēre oculōs, et mersa palūde  
Cētera prōspiciunt, tantum sua tēcta manēre.  
Dumque ea mīrantur, dum dēflent fāta suōrum,  
Illa vetus, dominīs etiam casa parva duōbus,  
Vertitur in templum. Furcās subiēre columnae;  
Strāmina flāvēscunt, aurātaque tēcta videntur,  
Caelātaeque forēs, adopertaque marmore tellūs.  

*Ovid, Metamorphoses viii 628-636; 684-703.*

## 90. A Tribute to Caesar

*Cicero here reminds Antony that Caesar, a far greater and nobler man than he, could not escape assassination, and warns him to beware of a like fate.*
*This speech was never actually spoken but was composed by Cicero in the autumn of 44 B.C.*

Quod sī nōn metuis virōs fortēs ēgregiōsque cīvēs, quod ā corpore tuō prohibentur armīs, tuī tē, mihi crēde, diūtius nōn ferent. Quae est autem vīta diēs et noctēs timēre ā suīs? Nisi vērō aut māiōribus habēs beneficiīs obligātōs, quam ille quōsdam habuit ex eīs, ā quibus est interfectus, aut tū es ūllā rē cum eō comparandus. Fuit in illō ingenium, ratiō, memoris, litterae, cūra, cōgitātiō, dīligentia; rēs bellō gesserat, quamvīs reī pūblicae calamitōsās, at tamen magnās; multōs annōs rēgnāre meditātus, magnō labōre, multīs perīculīs, quod cōgitārat, effēcerat; mūneribus, monimentīs, congiāriīs, epulīs multitūdinem imperītam dēlēnierat; suōs praemiīs, adversāriōs clēmentiae speciē dēvinxerat. Quid multa? Attulerat iam līberae cīvitātī, partim metū, partim patientiā, cōnsuētūdinem serviendī. Cum illō ego tē dominandī cupiditāte cōnferre possum, cēterīs vērō rēbus nūllō modō comparandus es. Sed ex plūrimīs malīs, quae ab illō reī pūblicae sunt inusta, hōc tamen bonī est, quod didicit iam populus Rōmānus, quantum cuique crēderet, quibus sē committeret, ā quibus cavēret. Haec nōn cōgitās? Nec intellegis satis esse virīs fortibus didicisse, quam sit rē pulchrum, beneficiō grātum, fāmā glōriōsum, tyrannum occīdere? An, cum illum hominēs nōn tulerint, tē ferent? Certātim posthāc, mihi crēde, ad hōc opus currētur, neque occāsiōnis tarditās expectābitur.

*Cicero, Philippic ii 116-118.*

## 91. A Father’s Grave

*Aeneas returns to Sicily from Africa. Exactly a year has elapsed since he buried his father, Anchises, in Sicily; and he decides to celebrate the day with games.*

Postera cum prīmō stēllās oriente fugārat  
Clāra diēs, sociōs in coetum lītore ab omnī  
Advocat Aenēās, tumulīque ex aggere fātur.  
‘Dardanidae magnī, genus altō ā sanguine dīvum,  
Annuus exāctīs complētur mēnsibus orbis,   
Ex quō relliquiās dīvīnīque ossa parentis  
Condidimus terrā, maestāsque sacrāvimus ārās.  
Iamque diēs, nisi fallor, adest, quem semper acerbum,  
Semper honōrātum (sīc, dī, voluistis) habēbō.  
Hunc ego Gaetūlīs agerem sī Syrtibus exul,   
Argolicōve marī dēprēnsus et urbe Mycēnae,  
Annua vōta tamen sollemnesque ōrdine pompās  
Exsequerer, strueremque suīs altāria dōnīs.  
Nunc ultrō ad cinerēs ipsīus et ossa parentis  
(Haud equidem sine mente, reor, sine nūmine dīvum)   
Adsumus, et portūs dēlātī intrāmus amīcōs.  
Ergō agite, et laetum cūnctī celebrēmus honōrem;  
Poscāmus ventōs, atque haec mē sacra quotannīs  
Urbe velit positā templīs sibi ferre dicātīs.’  

*Virgil, Aeneid v 42-60.*

## 92. The Death of Hannibal

*At the end of his life Hannibal was an exile living at the court of Prusias, king of Bithynia. After defeating Antiochus, the Romans sent Flamininus to require the surrender of their inveterate foe; and Hannibal took poison (B.C. 183).*

Mīlitēs extemplō ad domum Hannibalis custōdiendam missī sunt. Semper tālem exitum vītae suae Hannibal prōspexerat animō, et Rōmānōrum inexpiābile odium in sē cernēns, et fidēī rēgum nihil sānē frētus; Prūsiae vērō levitātem etiam expertus erat; Flāminīnī quoque adventum velut fātālem sibi horruerat. Ad omnia undique īnfesta, ut iter semper aliquod praeparātum fugae habēret, septem exitūs ē domō fēcerat, et ex eīs quōsdam occultōs, nē custōdiā saepīrentur. Sed grave imperium rēgum nihil inexplōrātum, quod vestīgārī volunt, efficit. Tōtīus circuitum domūs ita custōdiīs complexī sunt, ut nēmō inde ēlābī posset. Hannibal, postquam est nūntiātum, mīlitēs rēgiōs in vestibulō esse, postīcō fugere cōnātus, ut id quoque occursū mīlitum obsaeptum sēnsit et omnia circā clausa custōdiīs dispositīs esse, venēnum, quod multō ante praeparātum ad tālēs habēbat cāsūs, poposcit. ‘Līberēmus’ inquit ‘diuturnā cūrā populum Rōmānum, quandō mortem senis expectāre longum cēnsent. Nec magnam nec memorābilem ex inermī prōditōque Flāminīnus victōriam feret. Merēs quidem populī Rōmānī quantum mūtāverint, vel hīc diēs argūmentō erit. Hōrum patrēs Pyrrhō rēgī, hostī armātō, exercitum in Ītaliā habentī, ut ā venēnō cavēret, praedīxērunt: hī lēgātum cōnsulārem, quī auctor esset Prūsiae per scelus occīdendī hospitis, mīsērunt.” Exsecrātus deinde in caput rēgnumque Prūsiae, et hospitālēs deōs violātae ab eō fidēī testēs invocāns, pōculum exhausit. Hīc vītae exitus fuit Hannibalis.

*Livy xxxix 51, 3.*

## 93. The Noisy Schoolmaster

*Schools in Rome began work at a very early hour; and Martial complains that his sleep is ruined by the noise this schoolmaster makes.*

Quid tibi nōbīscum est, lūdī scelerāte magister,  
Invīsum puerīs virginibusque caput?  

Nōndum cristātī rūpēre silentia gallī;  
Murmure iam saevō verberibusque tonās.  

Tam grave percussīs incūdibus āera resultant,   
Causidicō medium cum faber aptat equum:  

Mītior in magnō clāmor furit amphitheātrō,  
Vincentī parmae cum sua turba favet.  

Vīcīnī somnum nōn tōtā nocte rogāmus;  
Nam vigilāre leve est, pervigilāre grave est.  

Discipulōs dīmitte tuōs. Vīs, garrule, quantum  
Accipis ut clāmēs, accipere ut taceās?  

*Martial ix 68.*

## 94. A Haunted House

Erat Athēnīs domus spatiōsa sed īnfāmis. Per silentium noctis strepitus vinculōrum, longius prīmō, deinde ē proximō reddēbātur. Mox appārēbat īdōlon, senex maciē et squālōre cōnfectus; crūribus compedēs, manibus catēnās gerēbat quatiēbatque. Inde inhabitantibus trīstēs dīraeque noctēs per metum vigilābantur; vigiliam morbus et, crēscente formīdine, mors sequēbātur. Dēserta inde et damnāta sōlitūdine domus tōtaque illī mōnstrō relicta. Venit Athēnās philosophus Athēnodōrus, legit titulum, audītōque pretiō, quia suspecta vīlitās, percūnctātus, omnia docētur, ac nihilō minus, immō tantō magis, condūcit. Ubi coepit advesperāscere, iubet sternī sibi in prīmā domūs parte, poscit pugillārēs, stilum, lūmen; ad scrībendum animum, oculōs, manum intendit, nē vacua mēns audīta simulācra fingeret. Initiō, quāle ubīque, silentium noctis; dein concutī ferrum, vincula movērī; ille nōn tollere oculōs, nōn remittere stilum; tum crēbrēscere fragor, adventāre et iam ut in līmine, iam ut intrā līmen, audīrī. Respicit; videt agnōscitque nārrātam sibi effigiem. Stābat, innuēbatque digitō, similis vocantī; hīc contrā, ut paulum expectāret, manū significat, rūrsusque cērīs et stilō incumbit; illa scrībentis capitī catēnīs īnsonābat; respicit rūrsus idem quod prius innuentem, nec morātus tollit lūmen et sequitur. Ībat illa lentō gradū, quasi gravis vinculīs; postquam dēflexit in āream domūs, repente dīlāpsa dēserit comitem; dēsertus herbās et folia concerpta signum locō pōnit. Posterō diē adit magistrātūs, monet ut illum locum effodī iubeant. Inveniuntur ossa īnserta catēnīs; collēcta pūblicē sepeliuntur. Domus posteā rīte conditīs mānibus caruit. 

*Pliny, Letters vii 27, 5.*

## 95. Thanks to the Muse

*Ovid, in his exile by the Danube, finds consolation in his poetry and in his fame as a poet.*

Ergō quod vīvō, dūrīsque labōribus obstō,  
Nec mē sollicitae taedia lūcis habent,  

Grātia, Mūsa, tibi. Nam tū sōlācia praebēs,  
Tū cūrae requiēs, tū medicīna venīs;  

Tū dux et comes es; tū nōs abdūcis ab Histrō,   
In mediōque mihī dās Helicōne locum.  

Tū mihi, quod rārum est, vīvō sublīme dedistī  
Nōmen, ab exsequiīs quod dare fāma solet.  

Nec, quī dētrectat praesentia, Līvor inīquō  
Ūllum dē nostrīs dente momordit opus.   

Nam, tulerint magnōs cum saecula nostra poētās,  
Nōn fuit ingeniō fāma maligna meō:  

Cumque ego praepōnam multōs mihi, nōn minor illīs  
Dīcor, et in tōtō plūrimus orbe legor.  

Sī quid habent igitur vātum praesāgia vērī,   
Prōtinus ut moriar, nōn erō, terra, tuus.  

*Ovid, Tristia iv 10, 115-130.*

## 96. After Death

*Lucretius has been giving proofs that the soul dies with the body. He now draws the conclusion, that death is nothing to us—that we cannot be affected by anything that happens after our death, any more than we were affected by what happened before our birth.*

Nīl igitur mors est ad nōs neque pertinet hīlum,  
Quandoquidem nātūra animī mortālis habētur.  
Et, velut anteāctō nīl tempore sēnsimus aegrī,  
Ad cōnflīgendum venientibus undique Poenīs,  
Omnia cum, bellī trepidō concussa tumultū,  
Horrida contremuēre sub altīs aetheris ōrīs,  
In dubiōque fuēre, utrōrum ad rēgna cadendum  
Omnibus hūmānīs esset terrāque marīque—  
Sīc, ubi nōn erimus, cum corporis atque animāi  
Discidium fuerit, quibus ē sumus ūniter aptī,  
Scīlicet haud nōbīs quicquam, quī nōn erimus tum,  
Accidere omnīnō poterit sēnsumque movēre,  
Nōn sī terra marī miscēbitur et mare caelō.  

*Lucretius iii 830-842.*

## 97. A Roll of Great Men

*Cicero claims that, by preserving Rome from the conspiracy of Catiline, he deserves to be ranked with the greatest of victorious generals.*
*This speech was delivered in the Senate on Dec. 5, 63 B.C.*

Ego, quanta manus est coniūrātōrum (quam vidētis esse permagnam), tantam mē inimīcōrum multitūdinem suscēpisse videō; sed eam iūdicō esse turpem et īnfirmam et abiectam. Quod sī aliquandō, alicuius furōre et scelere concitāta, manus ista plūs valuerit quam vestra ac reī pūblicae dignitās, mē tamen meōrum factōrum atque cōnsiliōrum numquam, patrēs cōnscrīptī, paenitēbit. Etenim mors, quam illī fortasse minitantur, omnibus est parāta; vītae tantam laudem, quantā vōs mē vestrīs dēcrētīs honestāstis, nēmō est assecūtus. Cēterīs enim semper bene gestā, mihi ūnī cōnservātā rē pūblicā congrātulātiōnem dēcrēvistis. Sit Scīpiō ille clārus, cuius cōnsiliō atque virtūte Hannibal in Āfricam redīre atque Ītaliā dēcēdere coāctus est; ōrnētur alter eximiā laude Āfricānus, quī duās urbēs huic imperiō īnfēstissimās, Carthāginem Numantiamque, dēlēvit; habeātur vir ēgregius Paulus ille, cuius currum rēx potentissimus quondam et nōbilissimus Persēs honestāvit; sit aeternā glōriā Marius, quī bis Ītaliam obsidiōne et metū servitūtis līberāvit; antepōnātur omnibus Pompeius, cuius rēs gestae atque virtūtēs eīsdem, quibus sōlis cursūs, regiōnibus ac terminīs continentur: erit profectō inter hōrum laudēs aliquid locī nostrae glōriae, nisi forte maius est patefacere nōbīs prōvinciās, quō exīre possīmus, quam cūrāre ut etiam illī, quī absunt, habeant quō victōrēs revertantur.

*Cicero, In Catilinam iv 20, 21.*

## 98. Signs of a Storm

*Virgil tells farmers of the signs by which they can tell that wind or rain is coming.*

Continuō, ventīs surgentibus, aut freta pontī  
Incipiunt agitāta tumēscere, et āridus altīs  
Montibus audīrī fragor, aut resonantia longē  
Lītora miscērī, et nemorum incrēbrēscere murmur.  
Iam sibi tum ā curvīs male temperat unda carīnīs,  
Cum mediō celerēs revolant ex aequore mergī,  
Clāmōremque ferunt ad lītora, cumque marīnae  
In siccō lūdunt fulicae, nōtāsque palūdēs  
Dēserit atque altam suprā volat ardea nūbem.  
Saepe etiam stēllās, ventō impendente, vidēbis  
Praecipitēs caelō lābī, noctisque per umbram  
Flammārum longōs ā tergō albēscere tractūs,  
Saepe levem paleam et frondēs volitāre cadūcās,  
Aut summā nantēs in aquā collūdere plūmās.  
At Boreae dē parte trucis cum fulminat, et cum  
Eurīque Zephyrīque tonat domus, omnia plēnīs  
Rūra natant fossīs, atque omnis nāvita pontō  
Ūmida vēla legit. Numquam imprūdentibus imber  
Obfuit: aut illum surgentem vallibus īmīs  
Āeriae fūgēre gruēs; aut būcula, caelum  
Suspiciēns, patulīs captāvit nāribus aurās,  
Aut argūta lacūs circumvolitāvit hirundō,  
Et veterem in līmō rānae cecinēre querēllam.  

*Virgil, Georgic i 356-378.*

## 99. Demetrius Defends Himself

*Demetrius, the younger son of Philip, the Macedonian king, was accused by his brother Perseus of having plotted to kill his brother and so to secure the succession. A review of the army had been held, and Perseus had gone to visit his brother late in the evening. The accusation was brought next morning; and Philip sat to hear what both his sons had to say. Demetrius ends with these words.*

Ē convīviō et cōmissātiōne prope sēmisomnus raptus sum ad causam parricīdiī dīcendam. Sine advocātīs, sine patrōnīs, ipse prō mē dīcere cōgor. Sī prō aliō dīcendum esset, tempus ad meditandum et componendam ōrātiōnem sūmpsissem. Ignārus, quid arcessītus essem, tē īrātum et iubentem dīcere causam, frātrem accūsantem, audīvī. Ille diū ante praeparātā ac meditātā in mē ōrātiōne est ūsus; ego id tantum temporis, quō accūsātus sum, ad cognōscendum, quid agerētur, habuī. Utrum mōmentō illō hōrae accūsātōrem audīrem, an dēfēnsiōnem meditārer? Attonitus repentīnō atque inopīnātō malō, vix quid obicerētur intellegere potuī; nēdum satis sciam, quōmodo mē tuear. Quid mihi speī esset, nisi patrem iūdicem habērem? Apud quem, etiam sī cāritāte ā frātre māiōre vincor, misericordiā certē, reus, vincī nōn dēbeō. Ego enim, ut mē mihi tibique servēs, precor; ille, ut mē in sēcūritātem suam occīdās, postulat. Quid eum, cum rēgnum eī trādideris, factūrum crēdis in mē esse, quī iam nunc sanguinem meum sibi indulgērī aequum cēnset?

*Livy xl 15, 11.*

## 100. The Vengeance of Demeter

*When Demeter was wandering over the earth in search of her daughter, Persephone, who had been carried off by Pluto, the god of the nether world, she was mocked by a rude boy and punished him by turning him into a lizard.*

Intereā pavidae nēquīquam fīlia mātrī  
Omnibus est terrīs, omnī quaesīta profundō.  
Illam nōn ūdīs veniēns Aurōra capillīs  
Cessantem vīdit, nōn Hesperus. Illa duābus  
Flammiferās pīnūs manibus succendit ab Aetnā,  
Perque pruīnōsās tulit inrequiēta tenebrās.  
Rūrsus ubi alma diēs hebetārat sīdera, nātam  
Sōlis ab occāsū, sōlis quaerēbat ad ortūs.  
Fessa labōre sitim collēgerat, ōraque nūllī  
Colluerant fontēs, cum tēctam strāmine vīdit  
Forte casam, parvāsque forēs pulsāvit. At inde  
Prōdit anus, dīvamque videt, lymphamque rogantī  
Dulce dedit, tostā quod tēxerat ante polentā.  
Dum bibit illa datum, dūrī puer ōris et audāx  
Cōnstitit ante decam, rīsitque, avidamque vocāvit.  
Offēnsa est; neque adhūc ēpōtā parte loquentem  
Cum liquidō mixtā perfūdit dīva polentā.  
Combibit ōs maculās, et quae modo bracchia gessit,  
Crūra gerit. Cauda est mūtātīs addita membrīs;  
Inque brevem formam, nē sit vīs magna nocendī,  
Contrahitur, parvāque minor mēnsūra lacertā est.  

*Ovid, Metamorphoses v 438-158.*

## 101. The Warning of a Vision

*Aeneas was faltering in his purpose and inclined to settle in Sicily, when the ghost of his father, Anchises, appeared to him and warned him that he must go to Italy but first descend to Hades and meet his father.*

‘Nāte, mihī vītā quondam, dum vīta manēbat,  
Cāre magis, nāte, Iliacīs exercite fātīs,  
Imperiō Iovis hūc veniō, quī classibus ignem  
Dēpulit, et caelō tandem miserātus ab altō est.  
Cōnsiliīs pārē, quae nunc pulcherrima Nautēs  
Dat senior; lectōs iuvenēs, fortissima corda,  
Dēfer in Ītaliam. Gēns dūra atque aspera cultū  
Dēbellanda tibi Latiō est. Dītis tamen ante  
Īnfernās accēde domōs, et Averna per alta  
Congressūs pete, nāte, meōs. Nōn mē impia namque   
Tartara habent trīstēsve umbrae, sed amoena piōrum  
Concilia Elysiumque colō. Hūc casta Sibylla  
Nigrārum multō pecudum tē sanguine dūcet.  
Tum genus omne tuum et, quae dentur moenia, discēs.  
Iamque valē; torquet mediōs nox ūmida cursūs.   
Et mē saevus equīs Oriēns adflāvit anhēlīs.  
Dīxerat, et tenuēs fūgit ceu fūmus in aurās.  

*Virgil, Aeneid v 724-741.*

## 102. Athens, Sparta, Massilia

*In 59 B.C. Cicero defended Lucius Flaccus, who was accused of extortion in his province of Asia. The witnesses from Asia bore hard on Flaccus; but Cicero brought evidence in favour of the accused from Athens and Sparta, and poured scorn on the testimony of the Asiatic Greeks.*

Adsunt Athēniēnsēs, unde hūmānitās, doctrīna, religiō, frūgēs, iūra, lēgēs ortae atque in omnēs terrās distribūtae putantur: dē quōrum urbis possessiōne propter pulchritūdinem etiam inter deōs certāmen fuisse prōditum est; quae vetustāte eā est, ut ipsa ex sēsē suōs cīvēs genuisse dīcātur, auctōritāte autem tantā est, ut iam frāctum prope et dēbilitātum Graeciae nōmen huius urbis laude nītātur. Adsunt Lacedaemoniī, cuius cīvitātis spectāta ac nōbilitāta virtūs nōn sōlum nātūrā corrōborāta vērum etiam disciplīnā putātur; quī sōlī tōtō orbe terrārum septingentōs iam annōs amplius ūnīs mōribus et numquam mūtātīs lēgibus vīvunt. Adsunt ex Achāiā cūnctā multī lēgātī, Boeōtiā, Thessaliā, quibus locīs nūper lēgātus Flaccus imperātōre Metellō praefuit. Neque vērō tē, Massilia, praetereō, quae L. Flaccum tribūnum mīlitum quaestōremque cognōstī; cuius ego cīvitātis disciplīnam atque gravitātem nōn sōlum Graeciae sed haud sciō an cūnctīs gentibus antepōnendam dīcam; quae tam procul a Graecōrum omnium regiōnibus, disciplīnīs, linguāque dīvīsa, cum in ultimīs terrīs, cincta Gallōrum gentibus, barbariae flūctibus alluātur, sīc optimātium cōnsiliō gubernātur, ut omnēs ēius īnstitūta laudāre facilius possint quam imitārī. Hīsce ūtitur laudātōribus Flaccus, hīs innocentiae testibus, ut Graecōrum cupiditātī Graecōrum auxiliō resistāmus.

*Cicero, Pro Flacco 62-64.*

## 103. A Client's Duty

*Candidus expects Martial to escort him through the streets and to applaud his speeches in the law-court. Martial offers to send his freedman instead and says that he will do that kind of work much better.*

Exigis ā nōbīs operam sine fīne togātam.  
Nōn eō, lībertum sed tibi mittō meum.  
‘Nōn est’ inquis ‘idem.’ Multō plūs esse probābō.  
Vix ego lectīcam subsequar, ille feret.  
In turbam incideris, cūnctōs umbōne repellet;  
Invalidum est nōbīs ingenuumque latus.  
Quidlibet in causā narrāveris, ipse tacēbō;  
At tibi tergeminum mūgiet ille sophōs.  
Līs erit, ingentī faciet convīcia vōce;  
Esse pudor vetuit fortia verba mihi.   
‘Ergō nihil nōbīs’ inquis ‘praestābis amīcus?’  
Quidquid lībertus, Candide, nōn poterit.  

*Martial iii 46.*

## 104. Eumenes Warns the Senate

*Philip, king of Macedonia, died in 179 B.C. and was succeeded by his son, Perseus. Perseus tried in all ways to increase his power, in view of a conflict with Rome. Eumenes, king of Pergamus, who had received from Rome great accessions of territory after the defeat of Antiochus, came to warn the senate of what Perseus was doing.*

Eumenēs ut Rōmam vēnit, exceptus cum tantō honōre, quantum nōn meritīs tantum ēius sed beneficiīs etiam suīs, ingentia quae in eum congesta erant, exīstimāret dēbērī populus Rōmānus, in senātum est intrōductus. Causam veniendī sibi Rōmam fuisse dīxit, praeter cupiditātem vīsendī deōs hominēsque, quōrum beneficiō in eā fortūnā esset, suprā quam nē optāre quidem audēret, etiam ut cōram monēret senātum, ut Perseī cōnātīs obviam īret. Ōrsus inde ā Philippī cōnsiliīs, necem Dēmētriī fīliī rettulit, adversantis Rōmānō bellō: Bastarnārum gentem excītam sēdibus suīs, quōrum auxiliīs frētus in Ītaliam trānsīret; haec sēcum volūtantem in animō, oppressum fātō, rēgnum eī relīquisse, quem īnfestissimum esse sēnsisset Rōmānīs. Itaque Persea imperiō traditum, alere ac fovēre omnibus cōnsiliīs. Flōrēre praetereā iuventūte, quam stirpem longa pāx ēdiderit, flōrēre opibus rēgnī, flōrēre etiam aetāte. Quae cum corporis rōbore ac vīribus vigeat, animum esse inveterātum diutinā arte atque ūsū bellī. Iam inde ā puerō, patris contuberniō, Rōmānīs quoque bellīs, nōn fīnitumīs tantum adsuētum, missum ā patre in expedītiōnēs multās variāsque. Iam ex quō ipse accēpisset rēgnum, multa, quae nōn vī, nōn dolō Philippus, omnia expertus, potuisset mōlīrī, admīrandō rērum successū tenuisse.

*Livy xlii 11, 2.*

## 105. A Churlish Refusal

*Latona was wandering through Lycia, carrying her two divine children. Weary and thirsty, she stooped to draw the cool water of a lake; but the unkind country-people refused to allow her; and she rebuked them.*

Accessit positōque genū Tītānia terram  
Pressit, ut haurīret gelidōs pōtūra liquōrēs.  
Rūstica turba vetant. Dea sīc affāta vetantēs:  
‘Quid prohibētis aquīs? ūsus commūnis aquārum est.  
Nec sōlem proprium nātūra, nec āera fēcit,  
Nec tenuēs undās; ad pūblica mūnera vēnī.  
Quae tamen ut dētis, supplex petō. Nōn ego nostrōs  
Abluere hīc artūs lassātaque membra parābam,  
Sed relevāre sitim. Caret ōs hūmōre loquentis,  
Et faucēs ārent, vixque est via vōcis in illīs.  
Haustus aquae mihi nectar erit, vītamque fatēbor  
Accēpisse simul; vītam dederītis in undā.  
Hī quoque vōs moveant, quī nostrō bracchia tendunt  
Parva sinū, et cāsū tendēbant bracchia nātī.  
Quem nōn blanda deae potuissent verba movēre?  
Hī tamen ōrantem perstant prohibēre, mināsque,  
Nī procul abscēdat, convīciaque īnsuper addunt.  
Nec satis est: ipsōs etiam pedibusque manūque  
Turbāvēre lacūs, īmōque ē gurgite mollem  
Hūc illūc līmum saltū mōvēre malignō.  

*Ovid, Metamorphoses vi 346-365.*

## 106. Charon’s Ferry

*Aeneas descends to the world below and there sees Charon, the grim ferryman, who conveys the souls of the dead across the river of Acheron.*

Portitor hās horrendus aquās et flūmina servat  
Terribilī squālōre Charōn, cui plūrima mentō  
Cānitiēs inculta iacet; stant lūmina flammā;  
Sordidus ex umerīs nōdō dēpendet amictus.  
Ipse ratem contō subigit, vēlīsque ministrat,  
Et ferrūgineā subvectat corpora cumbā,  
Iam senior, sed crūda deō viridisque senectūs.  

Hūc omnis turba ad rīpās effūsa ruēbat,  
Mātrēs atque virī, dēfūnctaque corpora vītā  
Magnanimum hērōum, puerī innuptaeque puellae,  
Impositīque rogīs iuvenēs ante ōra parentum:  
Quam multa in silvīs autumnī frīgore prīmō  
Lāpsa cadunt folia, aut ad terram gurgite ab altō  
Quam multae glomerantur avēs, ubi frīgidus annus  
Trāns pontum fugat et terrīs immittit aprīcīs.  
Stābant ōrantēs prīmī trānsmittere cursum,  
Tendēbantque manūs rīpae ulteriōris amōre.  
Nāvita sed trīstis nunc hōs, nunc accipit illōs,  
Ast aliōs longē summōtos arcet harēnā.  

*Virgil, Aeneid vi 298-316.*

## 107. The Quality of Mercy

*In 46 B.C. Caesar, now ruler of the state, consented to pardon Marcellus, who had taken a strong part against him. This act of clemency induced Cicero to make a speech of thanks in the senate, in which he set Caesar’s acts of clemency above his military exploits.*

Domuistī gentēs immānitāte barbarās, multitūdine innumerābilēs, locīs infīnītās, omnī cōpiārum genere abundantēs. Sed tamen ea vīcistī, quae et nātūram et condiciōnem, ut vincī possent, habēbant; nūlla est enim tanta vīs, quae nōn ferrō et vīribus dēbilitārī frangīque possit. Animum vincere, īrācundiam cohibēre, victōriam temperāre, adversārium nōbilitāte, ingeniō, virtūte praestantem nōn modo extollere iacentem sed etiam amplificāre ēius prīstinam dignitātem—haec quī facit, nōn ego eum cum summīs virīs comparō sed simillimum deō iūdicō. Itaque, C. Caesar, bellicae tuae laudēs celebrābuntur illae quidem nōn sōlum nostrīs sed paene omnium gentium litterīs atque linguīs, nec ūlla umquam aetās dē tuīs laudibus conticēscet; sed tamen ēius modī rēs nesciō quō modo, etiam cum leguntur, obstrepī clāmōre mīlitum videntur et tubārum sonō; at vērō cum aliquid clēmenter, mānsuēte, iūste, moderāte, sapienter factum, in īrācundiā praesertim, quae est inimīca cōnsiliō, et in victōriā, quae nātūrā īnsolēns et superba est, audīmus aut legimus, quō studiō incendimur, nōn modo in gestīs rēbus sed etiam in fictīs, ut eōs saepe, quōs numquam vīdimus, dīligāmus! Tē vērō, quem praesentem intuēmur, cuius mentem sēnsūsque et ōs cernimus, ut, quidquid bellī fortūna reliquum reī pūblicae fēcerit, id esse salvum velīs, quibus laudibus efferēmus? quibus studiīs prōsequēmur? quā benevolentiā complectēmur?

*Cicero, Pro Marcello 8-10.*

## 108. The Fate gf Palinurus

*In Hades Aeneas meets Palinurus, his steersman, who had been lost at sea and killed on landing. He tells his fate and begs his lord for burial.*

Trēs Notus hībernās immēnsa per aequora noctēs  
Vexit mē violentus aquā; vix lūmine quārtō  
Prōspexī Ītaliam summā sublīmis ab undā.  
Paullātim adnābam terrae; iam tūta tenēbam,  
Nī gēns crūdēlis madidā cum veste gravātum,  
Prēnsantemque uncīs manibus capita aspera montis,  
Ferrō invāsisset praedamque ignāra putāsset.  
Nunc mē flūctus habet, versantque in lītore ventī.  
Quod tē per caelī iūcundum lūmen et aurās,  
Per genitōrem ōrō, per spēs surgentis Iūlī,   
Ēripe mē hīs, invicte, malīs. Aut tū mihi terram  
Inice (namque potes), portūsque requīre Velīnōs;  
Aut tū, sīqua via est, sīquam tibi dīva creātrīx  
Ostendit, (neque enim, crēdō, sine nūmine dīvum  
Flūmina tanta parās Stygiamque innāre palūdem),   
Dā dextram miserō et tēcum mē tolle per undās,  
Sēdibus ut saltem placidīs in morte quiēscam.  

*Virgil, Aeneid vi 355-371.*

## 109. Cultivate the Mind

*Ovid writes from exile to his friend Perilla and reminds her that time, which will destroy her beauty, has less power over the mind and its acquirements. In his exile he is still the master of his own genius.*

Ergō dēsidiae removē, doctissima, causās:  
Inque bonās artēs et tua sacra redī.  

Ista decēns faciēs longīs vitiābitur annīs,  
Rūgaque in antīquā fronte senīlis erit;  

Inicietque manum formae damnōsa Senectūs,  
Quae strepitum passū nōn faciente venit.  

Cumque aliquis dīcet ‘Fuit haec fōrmōsa,’ dolēbis,  
Et speculum mendāx esse querēre tuum.  

Sunt tibi opēs modicae, cum sīs dignissima magnīs;  
Finge sed immēnsīs cēnsibus esse parēs;   

Nempe dat id cuicumque libet Fortūna rapitque,  
Īrus et est subitō quī modo Croesus erat.  

Singula quid referam? Nīl nōn mortāle tenēmus,  
Pectoris exceptīs ingeniīque bonīs.  

Ēn ego, cum patriā caream vōbīsque domōque,  
Raptaque sint, adimī quae potuēre mihi,  

Ingeniō tamen ipse meō comitorque fruorque:  
Caesar in hōc potuit iūris habēre nihil.  

Quīlibet hanc saevō vītam mihi fīniat ēnse,  
Mē tamen extīnctō fāma superstes erit;  

Dumque suīs septem victrīx dē montibus orbem  
Prōspiciet domitum Mārtia Rōma, legar.  

*Ovid, Tristia iii 7, 31-52.*

## 110. A Meeting of Two Great Powers

*In 171 B.C., when war with Macedonia had been declared, the Romans sent Q. Marcius Philippus, with other ambassadors, to Greece. Perseus asked for an interview with Marcius; and, after some points of etiquette were settled, this took place by the river Penēus.*

Post diēs paucōs ad cōnstitūtum locum vēnērunt. Magnus comitātus fuit rēgius, cum amīcōrum, tum clientium turbā stīpante. Nōn minōre agmine lēgātī vēnērunt, et ab Lārissā multīs prōsequentibus et lēgātiōnibus cīvitātium, quae convēnerant Lārissam, et renūntiāre domum certa, quae audīssent, volēbant. Mōverat cūra īnsita mortālibus videndī congredientēs nōbilem rēgem et populī, principis terrārum omnium, lēgātōs. Ut in cōnspectū stetērunt, dirimente amnī, paulīsper internuntiandō cūnctātiō fuit, utrī trānsgrederentur. Aliquid illī rēgiae māiestātī, hī aliquid populī Rōmānī nōminī, cum praesertim Perseus petisset conloquium, exīstimābant dēbērī. Iocō etiam Mārcius cūnctantēs mōvit. ‘Minor’ inquit ‘ad maiōrem et’ (quod Philippō ipsī cognōmen erat) ‘fīlius ad patrem trānseat. Facile persuāsum id rēgī. Aliud deinde ambigēbātur, cum quam multīs trānsīret. Rēx cum omnī comitātū trānsīre aequum cēnsēbat; lēgātī vel 
cum tribus venīre iubēbant, vel, sī tantum agmen trādūceret, obsidēs dare, nihil fraudis fore in conloquiō. Hippian et Pantauchum, principēs amīcōrum, obsidēs dedit. Salūtātiō nōn tanquam hostium sed hospitālis ac benigna fuit; positīsque a sēdibus cōnsēdērunt.

*Livy xlii 389, 1.*

## 111. Dido in Hades

*Aeneas meets the spirit of Dido in Hades and is unable to appease her wrath by his words.*

Inter quās Phoenīssa, recēns ā vulnere, Dīdō  
Errābat silvā in magnā Quam Trōius hērōs  
Ut prīmum iuxtā stetit agnōvitque per umbrās  
Obscūram, quālem prīmō quī surgere mēnse  
Aut videt, aut vīdisse putat, per nūbila lūnam,  
Dēmīsit lacrimās dulcīque adfātus amōre est.  
“Īnfēlīx Dīdō, vērus mihi nūntius ergō  
Vēnerat, extīnctam ferrōque extrēma secūtam!  
Fūneris heu tibi causa fuī? Per sīdera iūrō,  
Per superōs, et sīqua fidēs tellūre sub īmā est,  
Invītus, rēgīna, tuō dē littore cessī.  
Sed mē iussa deum, quae nunc hās īre per umbrās,  
Per loca senta sitū cōgunt noctemque profundam,  
Imperiīs ēgēre suīs; nec crēdere quīvī,  
Hunc tantum tibi mē discessū ferre dolōrem.  
Siste gradum, tēque aspectū nē subtrahe nostrō!  
Quem fugis? Extrēmum fātō, quod tē alloquor, hōc est.’  

Tālibus Aenēās ārdentem et torva tuentem  
Lēnībat dictīs animum, lacrimāsque ciēbat.  
Illa solō fīxōs oculōs āversa tenēbat,  
Nec magis inceptō vultum sermōne movētur  
Quam sī dūra silex aut stet Marpēsia cautēs.  

*Virgil, Aeneid vi 450-471.*

## 112. Loveliness and Desolation

*This poem was written on the eruption of Vesuvius which destroyed Pompeii and Herculaneum in 79 A.D.*

Hīc est pampineīs viridis modo Vesvius umbrīs;  
Presserat hīc madidōs nōbilis ūva lacūs;  

Haec iuga quam Nȳsae collēs plūs Bacchus amāvit;  
Hōc nūper Satyrī monte dedēre chorōs;  

Haec Veneris sēdēs, Lacedaemone grātior illī;  
Hīc locus Herculeō nūmine clārus erat.  

Cūncta iacent flammīs et trīstī mersa favillā;  
Nec superī vellent hōc licuisse sibi.  

*Martial iv 44.*

## 113. A Champion of Freedom

*Cicero urges the people of Rome to fight for their freedom against the tyrant Antony.*
*The speech was delivered to the people on Jan. 4, B.C.*

Quam ob rem, Quirītēs, cōnsiliō quantum poterō, labōre plūs paene quam poterō, excubābō vigilābōque prō vōbīs. Etenim quis est cīvis, praesertim hōc gradū, quō mē vōs esse voluistis, tam oblītus beneficiī vestrī, tam immemor patriae, tam inimīcus dignitātis suae, quem nōn excitet, nōn īnflammet tantus vester iste cōnsēnsus? Multās magnāsque habuī cōnsul cōntiōnēs, multīs interfuī: nūllam umquam vīdī tantam, quanta nunc vestrum est. Ūnum sentītis omnēs, ūnum studētis, M. Antōniī cōnātūs āvertere ā rē pūblicā, furōrem extinguere, opprimere audāciam. Idem volunt omnēs ōrdinēs; eōdem incumbunt mūnicipia, colōniae, cūncta Ītalia; itaque senātum, bene suā sponte firmum., firmiōrem vestrā auctōritāte fēcistis. Vēnit tempus, Quirītēs, sērius omnīnō quam dignum populō Rōmānō fuit, sed tamen ita mātūrum, ut differrī iam hōra nōn possit. Populum Rōmānum servīre fās nōn est, quem dī immortālēs omnibus gentibus imperāre voluērunt. Rēs in extrēmum adducta est discrīmen; dē lībertāte dēcernitur: aut vincātis oportet, Quirītēs, quod profectō et pietāte vestrā et tantā concordiā cōnsequēminī, aut quidvīs potius quam serviātis. Aliae nātiōnēs servitūtem patī possunt; populī Rōmānī est propria lībertās.

*Cicero, Philippic vi 18, 19.*

## 114. Father and Son

*Aeneas descends to the world below and there meets and greets the spirit of his dead father, Anchises.*

Isque, ubi tendentem adversum per grāmina vīdit  
Aenēān, alacris palmās utrāsque tetendit;  
Effūsaeque genīs lacrimae, et vōx excidit ōre.  
‘Vēnistī tandem, tuaque expectāta parentī  
Vīcit iter dūrum pietās? Datur ōra tuērī,  
Nāte, tua, et nōtās audīre et reddere vōcēs?  
Sīc equidem dūcēbam animō rēbarque futūrum,  
Tempora dīnumerāns; nec mē mea cūra fefellit.  
Quās ego tē terrās et quanta per aequora vectum  
Accipiō! quantīs iactātum, nāte, perīclīs!  
Quam metuī, nēquid Libyae tibi rēgna nocērent!”  

Ille autem, ‘Tua mē, genitor, tua trīstis imāgō,  
Saepius occurrēns, haec līmina tendere adēgit;  
Stant sale Tyrrhēnō classēs. Dā iungere dextram,  
Dā, genitor, tēque amplexū nē subtrahe nostrō.’  
Sīc memorāns largō flētū simul ōra rigābat.  
Ter cōnātus ibī collō dare bracchia circum;  
Ter, frūstrā comprēnsa, manūs effūgit imāgō,  
Pār levibus ventīs volucrīque simillima somnō.  

*Virgil, Aeneid vi 684-702.*

## 115. The Lore of Pythagoras

*This is part of an address by the philosopher Pythagoras. He taught that when the body dies the soul passes into the bodies of other men or of animals, and that, for this reason, men should abstain from eating the flesh of animals.*

Ō genus attonitum gelidae formīdine mortis!  
Quid Styga, quid tenebrās et nōmina vāna timētis,  
Māteriem vātum, falsīque perīcula mundī?  
Corpora, sīve rogus flammā seu tābe vetustās  
Abstulerit, mala posse patī nōn ūlla putētis.  
Morte carent animae, semperque, priōre relictā  
Sēde, novīs domibus vīvunt habitantque receptae.  
Omnia mūtantur, nihil interit. Errat, et illinc  
Hūc venit, hinc illūc, et quōslibet occupat artūs  
Spīritus, ēque ferīs hūmāna in corpora trānsit,  
Inque ferās noster, nec tempore dēperit ullō.  
Utque novīs facilis signātur cēra figūrīs,  
Nec manet ut fuerat, nec formās servat eāsdem,  
Sed tamen ipsa eadem est, animam sīc semper eandem  
Ēsse, sed in variās doceō migrāre figūrās.   
Ergō, nē pietās sit victa cupīdine ventris,  
Parcite, vāticinor, cognātās caede nefandā  
Exturbāre animās; nec sanguine sanguis alātur.  

*Ovid, Metamorphoses xv 153-159, 165-175.

## 116. Scipio on his Defence

*P. Scipio Africanus destroyed the power of Carthage by defeating Hannibal at Zama Oct. 19 B.C. 202. He thus became the idol of the Romans. But his popularity waned; and he was brought to trial by the tribunes for unconstitutional action B.C. 187. He defended himself by reminding the people that the day was the anniversary of Zama.*

Ubi diēs vēnit, tribūnī in Rōstrīs prīmā lūce cōnsēdērunt. Citātus reus magnō agmine amīcōrum clientiumque per mediam cōntiōnem ad Rōstra subiit, silentiōque factō, ‘Hōc’ inquit “diē, tribūnī plēbis vōsque, Quirītēs, cum Hannibale et Carthāginiēnsibus signīs collātīs in Āfricā bene ac fēlīciter pugnāvī. Itaque, cum hodiē lītibus et iūrgiīs supersedērī aequum sit, ego hinc extemplō in Capitōlium ad Iovem optimum maximum Iūnōnemque et Minervam cēterōsque deōs, quī Capitōliō atque arcī praesident, salūtandōs ībō; hīsque grātiās agam, quod mihi et hōc ipsō diē et saepe aliās ēgregiē gerendae reī pūblicae mentem facultātemque dedērunt. Vestrum quoque quibus commodum est, Quirītēs, īte mēcum; et ōrāte deōs, ut meī similēs principēs habeātis Ab Rōstrīs in Capitōlium ascendit. Simul sē ūniversa cōntiō āvertit et secūta Scīpiōnem est, adeō ut postrēmō scrībae viātōrēsque tribūnōs relinquerent, nec cum iīs, praeter servīlem comitātum et praecōnem quī reum ex Rōstrīs citābat, quisquam esset. Scīpiō nōn in Capitōliō modo sed per tōtam urbem omnia templa deum cum populō Rōmānō circumiit. Celebrātior is prope diēs favōre hominum et aestimātiōne vērae magnitūdinis ēius fuit, quam quō, triumphāns dē Syphāce rēge et Carthāginiēnsibus, urbem est invectus.

*Livy xxxviii 51, 6.*

## 117. A Picture of Spring

*Lucretius argues that things never die but only change into something else. Thus the rain, which appears to die, passes into the plants as food; and the plants in turn pass into the animals: and this process results in all the life and beauty of the Spring.*

Postrēmō, pereunt imbrēs, ubi eōs pater aethēr  
In gremium mātris terrāī praecipitāvit;  
At nitidae surgunt frūgēs, rāmīque virēscunt  
Arboribus; crēscunt ipsae fētūque gravantur.  
Hinc alitur porrō nostrum genus atque ferārum;  
Hinc laetās urbēs puerīs flōrēre vidēmus,  
Frondiferāsque novīs avibus canere undique silvās;  
Hinc fessae pecudēs pinguī per pābula laeta  
Corpora dēpōnunt, et candēns lacteus ūmor  
Ūberibus mānat distentīs; hinc nova prōlēs   
Artubus īnfirmīs tenerās lascīva per herbās  
Lūdit, lacte merō mentēs perculsa novellās.  
Haud igitur penitus pereunt, quaecumque videntur,  
Quandō alid ex aliō reficit Nātūra, nec ūllam  
Rem gignī patitur nisi morte adiūta aliēnā.   

*Lucretius i 250-264.*

## 118. The Rape of the Locks

*Pliny relates an incident which had occurred twice over in his house and for which he cannot account, though he suggests that it was a sign. It seems more likely that there was some practical joker in Pliny’s household.*
*The Carus, of whom he speaks, was an informer; and he had laid an information against Pliny, which might have been ruinous but for the death of the emperor, Domitian (A.D. 96).

Ēst lībertus mihi nōn inlitterātus; cum hōc minor frāter eōdem lectō quiēscēbat; is vīsus est sibi cernere quemdam in torō residentem, admoventemque capitī suō cultrōs, atque etiam ex ipsō vertice amputantem capillōs. Ubi inlūxit, ipse circā verticem tōnsus, capillī iacentēs reperiuntur. Exiguum temporis medium, et rūrsus simile aliud priōrī fidem fēcit. Puer in paedagōgīō mixtus plūribus dormiēbat. Vēnērunt per fenestrās (ita narrat) in tunicīs albīs duo cubantemque dētondērunt, et, quā vēnerant, recessērunt. Hunc quoque tōnsum sparsōsque circā capillōs diēs ostendit. Nihil notābile secūtum, nisi forte quod nōn fuī reus, futūrus, sī Domitiānus, sub quō haec accidērunt, diūtius vīxisset. Nam in scrīniō ēius datus ā Cārō dē mē libellus inventus est; ex quō coniectārī potest, quia reīs mōris est summittere capillum, recīsōs meōrum capillōs dēpulsī, quod imminēbat, perīculī signum fuisse. Proinde rogō ērudītiōnem tuam intendās. Digna rēs est, quam diū multumque cōnsīderēs, nē ego quidem indignus, cui cōpiam scientiae tuae faciās.

*Pliny, Letters vii 28, 12.*

## 119. A Living Missile

*When Camilla was an infant, her father, Metabus, being pursued by enemies, tied her to a javelin and threw her thus over a flooded river.*

Ecce fugae mediō summīs Amasēnus abundāns  
Spūmābat rīpīs; tantus sē nūbibus imber  
Rūperat. Ille, innāre parāns, īnfantis amōre  
Tardātur, cārōque onerī timet. Omnia sēcum  
Versantī subitō vix haec sententia sēdit.   
Tēlum immāne, manū validā quod forte gerēbat  
Bellātor, solidum nōdīs et rōbore coctō —  
Huic nātam, librō et silvestrī sūbere clausam,  
Implicat, atque habilem mediae circumligat hastae;  
Quam dextrā ingentī lībrāns ita ad aethera fātur:  
‘Alma, tibi hanc, nemorum cultrīx, Lātōnia virgō,  
Ipse pater famulam voveō. Tua prīma per aurās  
Tēla tenēns supplex hostem fugit. Accipe, testor,  
Dīva, tuam, quae nunc dubiīs committitur aurīs.’  
Dīxit et adductō contortum hastīle lacertō   
Immittit; sonuēre undae, rapidum super amnem  
Īnfēlīx fugit in iaculō strīdente Camilla.  
At Metabus, magnā propius iam urguente catervā,  
Dat sēsē fluviō, atque hastam cum virgine victor  
Grāmineō, dōnum Triviae, dē caespite vellit.  

*Virgil, Aeneid xi 547-566.*

## 120. A Poet’s Youth

*Ovid tells of his birth and youth, of his youthful attempts at poetry, and of the famous poets whom he knew.*

Sulmō mihī patria est, gelidīs ūberrimus undīs,  
Mīlia quī noviēs distat ab Urbe decem.  

Ēditus hinc ego sum, nec nōn, ut tempora nōris,  
Cum cecidit fātō cōnsul uterque parī.  

Nec stirps prīma fuī: genitō sum frātre creātus,  
Quī tribus ante quater mēnsibus ortus erat.  

Prōtinus excolimur tenerī, cūrāque parentis  
Īmus ad īnsignēs Urbis ab arte virōs.  

Frāter ad ēloquium viridī tendēbat ab aevō,  
Fortia verbōsī nātus ad arma forī;  

At mihi iam puerō caelestia sacra placēbant,  
Inque suum fūrtim Mūsa trahēbat opus.  

Saepe pater dīxit, ‘Studium quid inūtile temptās?  
Maeonidēs nūllās ipse relīquit opēs.’  

Mōtus eram dictīs, tōtōque Helicōne relictō  
Scrībere cōnābar verba solūta modīs.  

Sponte suā carmen numerōs veniēbat ad aptōs,  
Et quod temptābam dīcere, versus erat.  

Temporis illīus coluī fōvīque poētās,  
Quotque aderant vātēs, rēbar adesse deōs.  

Saepe suās volucrēs lēgit mihi grandior aevō,  
Quaeque necet serpēns, quae iuvet herba, Macer;  

Saepe suōs solitus recitāre Propertius ignēs,  
Iūre sodāliciō quī mihi iūnctus erat.  

Et tenuit nostrās numerōsus Horātius aurēs,   
Dum ferit Ausoniā carmina culta lyrā.  

Vergilium vīdī tantum; nec amāra Tibullō  
Tempus amīcitiae fāta dedēre meae.  

Successor fuit hīc tibi, Galle, Propertius illī:  
Quārtus ab hīs seriē temporis ipse fuī.  

*Ovid, Tristia iv 10, 3-6; 15-26; 41-54.*

## 121. An Old Hand

*Aemilius Paullus was now in command of the Roman army in Macedonia. He had penetrated into the enemy’s country and was now facing his army. After a long and hard march the Roman officers were eager for battle, but the wary old general decided that the army should have a night’s rest. The next day (Sept. 4, 168 B.C.) he won the battle of Pydna and destroyed for ever the Macedonian power.*

Paullus prīmīs ōrdinibus imperat, mētārentur frontem castrōrum et impedīmenta cōnstituerent. Quod ubi fierī mīlitēs sēnsēre, aliī nōn moleste ferre, aliī gaudēre palam, quod fessōs viae labōre flagrantissimō aestū nōn coēgisset pugnāre. Lēgātī circā imperātōrem ducēsque externī erant, omnēs approbantēs, cum pugnātūrum cōnsulem crēdēbant; neque enim nē hīs quidem cūnctātiōnem aperuerat suam. Tunc mūtātiōne cōnsiliī subitā cum aliī silērent, Nāsīca ūnus ex omnibus ausus est monēre cōnsulem, nē hostem, lūdificātum priōrēs imperātōrēs, fugiendō certāmen, manibus ēmitteret; sē magnopere suādēre, dum in campō patentī hostem habeat, aggrediātur, nec oblātam occāsiōnem vincendī āmittat. Cōnsul, nihil offēnsus admonitiōne tam clārī adulēscentis, ‘Et ego’ inquit ‘animum istum habuī, Nāsīca, quem tū nunc habēs, et, quem ego nunc habeō, tū habēbis. Multīs bellī cāsibus didicī, quandō pugnandum, quandō abstinendum pugnā sit. Nōn operae est stantī nunc in aciē docēre, quibus dē causīs hodiē quiēsse melius sit. Ratiōnēs aliās reposcitō; nunc auctōritāte veteris imperātōris contentus eris.” Conticuit adulēscēns; haud dubiē vidēre aliqua impedīmenta pugnae cōnsulem, quae sibi nōn appārērent.

*Livy xliv 36, 6.*

## 122. A Heroic Victim

*Troy was taken, and the Greeks were returning home. On the Thracian shore the ghost of the dead Achilles appeared to them and claimed a human victim for his tomb. Polyxena, one of Priam’s daughters, was offered up to appease the dead warrior.*

Lītore Thrēiciō classem religarat Atrīdēs,  
Dum mare pācātum, dum ventus amīcior esset.  
Hīc subitō, quantus, cum vīveret, esse solēbat,  
Exit humō lātē ruptā similisque minantī  
Temporis illīus vultum referēbat Achillēs,   
Quō ferus iniūstō petiit Agamemnona ferrō:  
‘Immemorēs’que ‘meī discēditis inquit, Achīvī?  
Obrutaque est mēcum virtūtis grātia nostrae?  
Nē facite! utque meum nōn sit sine honōre sepulcrum,  
Plācet Achillēōs mactāta Polyxena mānēs.   
Dīxit; et, immītī sociīs pārentibus umbrae,  
Rapta sinū mātris, quam iam prope sōla fovēbat,  
Fortis et īnfēlīx et plūs quam fēmina virgō  
Dūcitur ad tumulum, dīrōque fit hostia bustō.  
Quae memor ipsa suī, postquam crūdēlibus ārīs  
Admōta est, sēnsitque sibī fera sacra parārī,  
Utque Neoptolemum stantem ferrumque tenentem  
Inque suō vīdit fīgentem lūmina vultū,  
‘Utere iamdūdum generōsō sanguine’ dīxit;  
‘Nūlla mora est; at tū iugulō vel pectore tēlum   
Conde meō!’ iugulumque simul pectusque retexit:  
‘Mors tantum vellem mātrem mea fallere posset.’  

*Ovid, Metamorphoses xiii 489-461.*

## 128. A Cruel Murder

*Trebonius, one of the murderers of Caesar, had been murdered himself at Smyrna by Dolabella. Cicero declares that Antony, if he had the power, would be as merciless as Dolabella.*

Imāginem M. Antōniī crūdēlitātis in Dolābellā cernitis; ex hōc illa efficta est; ab hōc Dolābellae scelerum praecepta sunt trādita. Num lēniōrem, quam in Asiā Dolābella fuit, in Ītaliā, sī liceat, fore putātis Antōnium? Mihi quidem et ille pervēnisse vidētur, quoad prōgredī potuerit ferī hominis āmentia, neque Antōnius ūllīus suppliciī adhibendī, sī potestātem habeat, ūllam esse partem relictūrus. Pōnite igitur ante oculōs, patrēs cōnscrīptī, miseram illam quidem et flēbilem speciem sed ad incitandōs nostrōs animōs necessāriam: nocturnum impetum in urbem Asiae clārissimam, irruptiōnem armātōrum in Trebōniī domum, cum miser ille prius latrōnum gladiōs vidēret quam, quae rēs esset, audīsset; furentis introitum Dolābellae, vōcem impūram atque ōs illud īnfāme, vincla, verbera, eculeum, tortōrem, carnificem; quae tulisse illum fortiter et patienter ferunt. Magna laus meōque iūdiciō omnium maxima; est enim sapientis, quicquid hominī accidere possit, id praemeditārī ferendum modice esse, sī ēvēnerit. Māiōris omnīnō est cōnsiliī prōvidēre nē quid tāle accidat, animī nōn minōris fortiter ferre, sī ēvēnerit. Ac Dolābella quidem tam fuit inmemor hūmānitātis (quamquam ēius numquam particeps fuit), ut suam īnsatiābilem crūdēlitātem exercuerit nōn sōlum in vīvō sed etiam in mortuō, atque in ēius corpore lacerandō atque vexandō, cum animum satiāre nōn posset, oculōs pāverit suōs. Ō multō miserior Dolābella quam ille, quem tū miserrimum esse voluistī!

*Cicero, Philippic xi 6-8.*

## 124. Two Crimes

*Pompey was killed by Pothīnus, to please the king of Egypt; Cicero was killed by Antony, to please himself. Cicero was the mouthpiece of Rome, Pompey her representative as a victorious general.*

Pār scelus admīsit Phariīs Antōnius armīs;  
Abscīdit vultūs ēnsis uterque sacrōs.  

Illud, laurigerōs agerēs cum laeta triumphōs,  
Hōc tibi, Rōma, caput, cum loquerēris, erat.  

Antōnī tamen est pēior quam causa Pothīnī:  
Hīc facinus dominō praestitit, ille sibi.  

*Martial iii 66.*

## 126. A Night Attack

*Two friends, Euryālus and Nisus, son of Hyrtācus, sally forth from the camp of Aeneas by night and slaughter the enemy who are sleeping off the effects of a carouse.*

Ēgressī superant fossās, noctisque per umbram  
Castra inimīca petunt, multīs tamen ante futūrī  
Exitiō. Passim somnō vīnōque per herbam  
Corpora fūsa vident, arrēctōs lītore currūs,  
Inter lōra rotāsque virōs, simul arma iacēre,   
Vīna simul.  

Prior Hyrtacidēs sīc ōre locūtus.  
‘Euryale, audendum dextrā; nunc ipsa vocat rēs:  
Hāc iter est. Tū, nēqua manus sē attollere nōbīs  
Ā tergō possit, custōdī et cōnsule longē:  
Haec ego vāsta dabō et lātō tē līmite dūcam.   
Sīc memorat, vōcemque premit; simul ēnse superbum  
Rhamnētem aggreditur, quī forte, tapētibus altīs  
Exstrūctus, tōtō prōflābat pectore somnum—  
Rēx īdem et rēgī Turnō grātissimus augur:  
Sed nōn auguriō potuit dēpellere pestem.  
Trēs iuxtā famulōs temere inter tēla iacentēs  
Armigerumque Remī premit aurīgamque, sub ipsīs  
Nactus equīs, ferrōque secat pendentia colla;  
Tum caput ipsī aufert dominō, truncumque relinquit  
Sanguine singultantem; ātrō tepefacta cruōre  
Terra torīque madent. Nec nōn Lamyrumque Lamumque  
Et iuvenem Serrānum, illā quī plūrima nocte  
Lūserat, īnsignis faciē, multōque iacēbat  
Membra deō victus; fēlīx, sī prōtinus illum  
Aequāsset noctī lūdum in lūcemque bibisset.  

Impāstus ceu plēna leō per ovīlia turbāns  
(Suādet enim vaesāna famēs) manditque trahitque  
Molle pecus mūtumque metū; fremit ōre cruentō.  

*Virgil, Aeneid ix 8312-339.*

## 126. Invisible Motion

*The furniture of a room appears to us to be at rest, yet the atoms, of which the tables and chairs are made, are in constant motion. We cannot see that motion, because the atoms are so minute. Just so, we cannot catch the movements of a flock of sheep on a distant hill or of an army manceuvring on a distant plain.*

Illud in hīs rēbus nōn est mīrābile, quārē,  
Omnia cum rērum prīmōrdia sint in mōtū,  
Summa tamen summā videātur stāre quiēte,  
Praeterquam sī quid propriō dat corpore mōtūs.  
Omnis enim longē nostrīs ab sēnsibus īnfrā   
Prīmōrum nātūra iacet; quāpropter, ubi ipsa  
Cernere iam nequeās, mōtūs quoque surpere dēbent;  
Praesertim cum, quae possīmus cernere, cēlent  
Saepe tamen mōtūs, spatiō dīducta locōrum.  
Nam saepe in collī tondentēs pābula laeta   
Lānigerae rēptant pecudēs, quō quamque vocantēs  
Invītant herbae gemmantēs rōre recentī;  
Et satiātī agnī lūdunt blandēque coruscant;  
Omnia quae nōbīs longē cōnfūsa videntur,  
Et velut in viridī candor cōnsistere collī.   
Praetereā, magnae legiōnēs cum loca cursū  
Campōrum complent, bellī simulācra cientēs,  
Fulgor ibi ad caelum sē tollit, tōtaque circum  
Aere renīdescit tellūs, subterque virum vī  
Excītur pedibus sonitus, clāmōreque montēs   
Ictī rēiectant vōcēs ad sīdera mundī,  
Et circumvolitant equitēs mediōsque repente  
Trānsmittunt validō quatientēs impete campōs.  
Et tamen est quīdam locus altīs montibus, unde  
Stāre videntur, et in campīs cōnsistere fulgor.   

*Lucretius ii 308-332.*

## 127. Paullus and his Prisoner

*After the defeat of Pydna the king of Macedonia was forced to surrender to his conqueror and was kindly treated by him. The old general drew a moral from the king’s downfall for the benefit of his young officers; but he did this in Latin, that the king might not be hurt.*

Cōnsurrēxit cōnsul, et, iussīs sedēre aliīs prōgressusque paulum, introeuntī rēgī dextram porrēxit, summittentemque sē ad pedēs sustulit, nec attingere genua passus, intrōductum in tabernāculum, cōnsīdēre iussit. Prīma percontātiō fuit, quā subāctus iniūriā contrā populum Rōmānum bellum tam īnfestō animō suscēpisset, quō sē rēgnumque suum ad ultimum discrīmen addūceret? Cum, respōnsum expectantibus cūnctīs, terram intuēns diū tacitus flēret, rursum cōnsul: ‘Sī iuvenis rēgnum accēpissēs, minus equidem mīrārer ignōrāsse tē, quam gravis aut amīcus aut inimīcus esset populus Rōmānus; nunc vērō, cum et bellō patris tuī, quod nōbīscum gessit, interfuissēs, et pācis posteā, quam cum summā fidē adversus eum coluimus, meminissēs, quod fuit cōnsilium, quōrum et vim in bellō et fidem in pāce expertus essēs, cum iīs tibi bellum esse quam pācem malle?’ Nec interrogātus nec accūsātus cum respondēret, ‘Utcumque tamen haec, sīve errōre hūmānō, seu cāsū, seu necessitāte, incidērunt, bonum animum habē; multōrum rēgum et populōrum cāsibus cognita populī Rōmānī clēmentia nōn modo spem tibi sed prope certam fīdūciam salūtis praebet.’ Haec Graecō sermōne Perseō; Latīnē deinde suīs: ‘Exemplum īnsigne cernitis’ inquit ‘mūtātiōnis rērum hūmānārum. Vōbīs hōc praecipuē dīcō, iuvenēs. Ideō in secundīs rēbus nihil in quemquam superbē ac violenter cōnsulere decet, nec praesentī crēdere fortūnae. Is dēmum vir erit, cuius animum neque prospera flātū suō efferet nec adversa īnfringet.’

*Livy xlv 8.*

## 128. The Happy Life

*Martial tells his friend Martialis what the necessary conditions are for happiness in life. It would be hard to make a better list.*

Vītam quae faciant beātiōrem,  
Iūcundissime Mārtiālis, haec sunt:  
Rēs nōn parta labōre sed relicta;  
Nōn ingrātus ager, focus perennis;  
Līs numquam, toga rāra, mēns quiēta;   
Vīrēs ingenuae, salūbre corpus;  
Prūdēns simplicitās, parēs amīcī;  
Convictus facilis, sine arte mēnsa;  
Nox nōn ēbria sed solūta cūrīs;  
Somnus, quī faciat brevēs tenebrās;   
Quod sīs, esse velīs nihilque mālīs:  
Summum nec metuās diem nec optēs.  

*Martial x 47.*

## 129. The Prayer of Orpheus

*Eurydicē, the young wife of Orpheus, was bitten by a snake and died. Orpheus went after her to the world below and besought Pluto and Persephone to send her back to the upper world.*

Per ego haec loca plēna timōris,  
Per Chaos hōc ingēns vāstīque silentia rēgnī,  
Eurydicēs, ōrō, properāta retexite fāta.  
Omnia dēbēmur vōbīs, paulumque morātī  
Sērius aut citius sēdem properāmus ad ūnam.  
Tendimus hūc omnēs; haec est domus ultima; vōsque  
Hūmānī generis longissima rēgna tenētis.  
Haec quoque, cum iūstōs mātūra perēgerit annōs,  
Iūris erit vestrī: prō mūnere poscimus ūsum.  
Quod sī fāta negant veniam prō coniuge, certum est  
Nōlle redīre mihī: lētō gaudēte duōrum.  

*Ovid, Metamorphoses x 29-39.*

## 130. The Secret of Pompey’s Success

*After Pompey's brilliant success in clearing the Mediterranean of pirates, it was proposed by the tribune Manilius that Pompey, who was still in the East, should be appointed to supersede the Roman generals conducting the war against Mithridates, king of Pontus.*
*In support of this proposal Cicero, then praetor, made a speech to the people.*

Age vērō, cēterīs in rēbus quā ille sit temperantiā, cōnsīderāte. Unde illam tantam celeritātem et tam incrēdibilem cursum inventum putātis? Nōn enim illum eximia vīs rēmigum, aut ars inaudīta quaedam gubernandī, aut ventī aliquī novī, tam celeriter in ultimās terrās pertulērunt: sed eae rēs, quae cēterōs remorārī solent, nōn retardābant. Nōn avāritia ab īnstitūtō cursū ad praedam aliquam dēvocāvit, nōn amoenitās ad dēlectātiōnem, nōn nōbilitās urbis ad cognitiōnem, nōn dēnique labor ipse ad quiētem; postrēmō signa et tabulās cēteraque ōrnāmenta Graecōrum oppidōrum, quae cēterī tollenda esse arbitrantur, ea sibi ille nē vīsenda quidem exīstimāvit. Itaque omnēs nunc in iīs locīs Pompeium, sīcut aliquem nōn ex hāc urbe missum sed dē caelō dēlāpsum, intuentur; nunc dēnique incipiunt crēdere, fuisse hominēs Rōmānōs hāc quondam continentiā, quod iam nātiōnibus exterīs incrēdibile ac falsō memoriae prōditum vidēbātur; nunc imperiī vestrī splendor illīs gentibus lūcem adferre coepit; nunc intellegunt nōn sine causā māiōrēs suōs tum, cum eā temperantiā magistrātūs habēbāmus, servīre populō Rōmānō quam imperāre aliīs māluisse. Iam vērō ita facilēs aditūs ad eum prīvātōrum, ita līberae querimōniae dē aliōrum iniūriīs esse dīcuntur, ut is, quī dignitāte principibus excellit, facilitāte īnfimīs pār esse videātur.

*Cicero, De Imperio Pompeii, 40-42.*

## 131. The Death of Fame

*Nisus and Euryalus had sallied forth by night from the camp of Aeneas and slain many of the Rutulian army. At last Euryalus was killed; Nisus first slew the slayer and then fell himself. Both earned immortal fame.*

Volvitur Euryalus lētō, pulchrōsque per artūs  
It cruor, inque humerōs cervīx collāpsa recumbit;  
Purpureus velutī cum flōs, succīsus arātrō,  
Languēscit moriēns, lassōve papāvera collō  
Dēmīsēre caput, pluviā cum forte gravantur.  

At Nīsus ruit in mediōs, sōlumque per omnēs  
Volscentem petit, in sōlō Volscente morātur.  
Quem circum glomerātī hostēs hinc cōminus atque hinc  
Prōturbant; īnstat nōn sētius, ac rotat ēnsem  
iō Fulmineum, dōnec Rutulī clāmantis in ōre  
Condidit adversō et moriēns animam abstulit hostī.  
Tum super exanimum sēsē prōiēcit amīcum  
Cōnfossus, placidāque ibi dēmum morte quiēvit.  

Fortūnātī ambō! Sī quid mea carmina possunt,  
Nūlla diēs umquam memorī vōs eximet aevō,  
Dum domus Aenēae Capitōlī inmōbile saxum  
Accolet, imperiumque pater Rōmānus habēbit.  

*Virgil, Aeneid ix 431-447.*

## 132. A Change of Rulers

*When Trajan became emperor of Rome in 98 A.D., the language of flattery, which had been so freely used to Domitian, became unfashionable; and Martial bids it depart to Parthia, where kings are still flattered.*

Frustrā, Blanditiae, venītis ad mē,  
Attrītīs miserābilēs labellīs.  
Dictūrus dominum deumque nōn sum.  
Iam nōn est locus hāc in urbe vōbīs;  
Ad Parthōs procul īte pilleātōs,   
Et turpēs, humilēsque, supplicēsque  
Pictōrum sola bāsiāte rēgum.  
Nōn est hīc dominus sed imperātor,  
Sed iūstissimus omnium senātor,  
Per quem dē Stygiā domō reducta est   
Siccīs rūstica Vēritās capillīs.  
Hōc sub principe, sī sapis, cavētō,  
Verbīs, Rōma, priōribus loquāris.  

*Martial x 12.*

## 133. A Short Way of Dealing with Kings

*In 168 B.C. Antiochus, king of Syria, invaded Egypt and had taken most of the country except Alexandria, when he was met by an embassy from Rome, the chief of which was M. Popilius Laenas. By this time the great Republic felt that she was a match for any of the kings of
the East; and Popilius expressed the feelings of his country.*

Antiochus Ptolemaeī lēgātīs respondit, nōn aliter neque classem revocātūrum neque exercitum reductūrum, nisi sibi et tōtā Cyprō et Pēlūsiō cēderētur; diemque praestituit, intrā quam dē condiciōnibus perāctīs respōnsum acciperet. Postquam diēs data indūtiīs praeteriit, ad Alexandrēam modicīs itineribus dēscendit. Ad Eleusīnem trānsgressō flūmen, quī locus quattuor mīlia ab Alexandrēā abest, lēgātī Rōmānī occurrērunt. Quōs cum advenientēs salūtāsset dextramque Popiliō porrigeret, tabellās eī Popilius, senātūs cōnsultum scrīptum habentēs, trādit, atque omnium prīmum id legere iubet. Quibus perlēctīs cum sē cōnsīderātūrum, adhibitīs amīcīs, quid faciendum sibi esset, dīxisset, Popilius, prō cēterā asperitāte animī, virgā, quam in manū gerēbat, circumscrīpsit rēgem, ac ‘Priusquam hōc circulō excēdās’ inquit redde respōnsum, senātuī quod referam.’ Obstupefactus tam violentō imperiō parumper cum haesitāsset, Faciam’ inquit ‘quod cēnset senātus.’ Tum dēmum Popilius dextram rēgī tamquam sociō atque amīcō porrexit.

*Livy xlv 11, 10.*

## 134. The Claim of Ulysses

*After the death of Achilles there was a contest among the Greek chieftains before Troy for the right to inherit his divine armour. Ulysses here begins a speech in which he denies the right of Ajax to the armour and asserts his own superior claims.*

‘Sī mea cum vestrīs valuissent vōta, Pelasgī,  
Nōn foret ambiguus tantī certāminis hērēs,  
Tūque tuīs armīs, nōs tē poterēmur, Achille.  
Quem quoniam nōn aequa mihī vōbīsque negārunt  
Fāta’ (simulque manū velutī lacrimantia tersit  
Lūmina) quis magnō melius succēdat Achillī,  
Quam per quem magnus Danaīs successit Achillēs.  
Huic modo nē prōsit, quod, uti est, hebes esse vidētur,  
Nēve mihī noceat, quod vōbīs semper, Achīvī,  
Prōfuit ingenium; meaque haec fācundia, sīqua est,  
Quae nunc prō dominō, prō vōbīs saepe locūta est,  
Invidiā careat; bona nec sua quisque recūset.  
Nam genus et proavōs et quae nōn fēcimus ipsī,  
Vix ea nostra vocō. Sed enim, quia rettulit Aiāx  
Esse Iovis pronepōs, nostrī quoque sanguinis auctor  
Iuppiter est, totidemque gradūs distāmus ab illō.’  

*Ovid, Metamorphoses xiii 128-143.*

## 135. The Warrior Dead

*Pallas, the young son of Evander, fought in Italy on the side of Aeneas and was killed in his first battle by Turnus. Aeneas mourns over his body.*

Ipse caput niveī fultum Pallantis et ōra  
Ut vīdit, lēvīque patēns in pectore vulnus  
Cuspidis Ausoniae, lacrimīs ita fātur obortīs.  
‘Tēne,’ inquit, ‘miserande puer, cum laeta venīret,  
Invīdit Fortūna mihī, nē rēgna vidērēs   
Nostra, neque ad sēdēs victor veherēre paternās?  
Nōn haec Euandrō dē tē prōmissa parentī  
Discēdēns dederam, cum mē complexus euntem  
Mitteret in magnum imperium, metuēnsque monēret  
Ācrēs esse virōs, cum dūrā proelia gente.  
Et nunc ille quidem, spē multum captus inānī,  
Fors et vōta facit, cumulatque altāria dōnīs;  
Nōs iuvenem exanimum, et nīl iam caelestibus ūllīs  
Dēbentem, vānō’ maestī comitāmur honōre.  
Īnfēlīx, nātī fūnus crūdēle vidēbis!  
Hī nostrī reditūs expectātīque triumphī?  
Haec mea magna fidēs? At nōn, Euandre, pudendīs  
Vulneribus pulsum aspiciēs, nec sospite dīrum  
Optābis nātō fūnus pater. Ei mihi! quantum  
Praesidium Ausonia, et quantum tū perdis, Iūle.’  

*Virgil, Aeneid xi 39-58.*

## 136. Warnings in Dreams

*The Greek poet, Simonides, once owed his life to a dream: he was warned by the ghost of a man, whom he had buried, not to sail in a certain ship. In another case, a sleeper saw in a dream the vision of a friend, who was murdered by a treacherous innkeeper.*

Quid? illa duo somnia, quae crēberrime commemorantur ā Stōicīs, quis tandem potest contemnere? Ūnum dē Simēnide: quī, cum ignōtum quemdam prōiectum mortuum vīdisset, eumque humāvisset, habēretque in animō nāvem cōnscendere, monērī vīsus est nē id faceret ab eō, quem sepultūrā adfēcerat: sī nāvigāsset, eum naufragiō esse peritūrum. Itaque Simōnidem redīsse, perīsse cēterōs, quī tum nāvigāssent. Alterum ita trāditum, clārum admodum somnium. Cum duo quīdam Arcadēs familiārēs iter ūnā facerent, et Megaram vēnissent, alterum ad caupōnem dēvertisse, ad hospitem alterum. Quī ut cēnātī quiēscerent, concubiā nocte vīsum esse in somnīs eī, quī erat in hospitiō, illum alterum ōrāre ut subvenīret, quod sibi ā caupōne interitus parārētur. Eum prīmō perterritum somniō surrēxisse, dein cum sē collēgisset idque vīsum prō nihilō habendum esse dūxisset, recubuisse. Tum eī dormientī eundem illum vīsum esse rogāre, ut, quoniam sibi vīvō nōn subvēnisset, mortem suam inultam esse nē paterētur. Sē interfectum in plaustrum ā caupōne esse coniectum, et suprā stercus iniectum. Petere ut māne ad portam adesset, prius quam plaustrum ex oppidō exīret. Hōc vērō eum somniō commōtum māne bubulcō praestō ad portam fuisse, quaesīsse ex eō quid esset in plaustrō. Illum perterritum fūgisse, mortuum ērutum esse, caupōnem rē patefactā poenās dedisse.

*Cicero, De Divinatione i 56-58.*

## 137. A Tour in Greece

*In 168 B.C., the year after his victory over Macedonia, Aemilius Paullus made a tour in Greece, visiting all the most famous temples. The Roman general was deeply impressed by the sublime statue of Zeus at Olympia.*

Auctumnī initiō ad circumeundam Graeciam ūtī statuit. Profectus cum haud magnō comitātū, per Thessaliam Delphōs petiit, inclitum ōrāculum: ubi, sacrificiō Apollinī factō, inchoātās in vestibulō columnās, quibus impositūrī statuās rēgis Perseī fuerant, suīs statuīs victor dēstināvit. Ā Chalcide Aulidem trāicit, portum inclitum statiōne quondam mīlle nāvium Agamemnoniae classis, Diānaeque templum, ubi nāvibus cursum ad Trōiam, fīliā victimā ārīs admōtā, rēx ille rēgum petiit. Inde Ōrōpum Atticae ventum est, ubi prō deō vātēs antīquus colitur, templumque vetustum est, fontibus rīvīsque circā amoenum; Athēnās inde, plēnās quidem et ipsās vetustāte fāmae, multa tamen vīsenda habentēs—arcem, portūs, mūrōs Pīraeum urbī iungentēs, nāvālia, monumenta magnōrum imperātōrum, simulācra deōrum hominumque, omnī genere et māteriae et artium insignia. Sacrificiō Minervae, praesidī arcis, in urbe factō, profectus Corinthum alterō diē pervēnit. Urbs erat tunc praeclāra ante excidium; arx quoque et Isthmus praebuēre spectāculum — arx intrā moenia in immānem altitūdinem ēdita, scatēns fontibus, Isthmus duo maria fīnitima artīs faucibus dirimēns. Inde Lacedaemonem adit, nōn operum magnificentiā sed disciplīnā īnstitūtīsque memorābilem, unde per Megalopolim Olympiam escendit. Ubi et alia quidem spectanda eī vīsa, et Iovem, velut praesentem, intuēns mōtus animō est. Itaque, haud secus quam sī in Capitōliō immolātūrus esset, sacrificium amplius solitō apparārī iussit.

*Livy xlv 21, 5.*

## 138. The Final Conflict

*At last Aeneas and Turnus meet in single combat, and the unequal struggle is watched by the contending armies.*

Atque illī, ut vacuō patuērunt aequore campī,  
Prōcursū rapidō, coniectīs ēminus hastīs,  
Invādunt Martem clipeīs atque aere sonōrō.  
Dat gemitum tellūs; tum crēbrōs ēnsibus ictūs  
Ingeminant; fors et virtūs miscentur in ūnum.  
Ac velut ingentī Sīlā summōve Taburnō  
Cum duo conversīs inimīca in proelia taurī  
Frontibus incurrunt; pavidī cessēre magistrī:  
Stat pecus omne metū mūtum, mussantque iuvencae,  
Quis nemorī imperitet, quem tōta armenta sequantur;  
Illī inter sēsē multā vī vulnera miscent,  
Cornuaque obnīxī īnfīgunt, et sanguine largō  
Colla armōsque lavant; gemitū nemus omne remūgit:  
Nōn aliter Trōs Aenēās et Daunius hērōs  
Concurrunt clipeīs; ingēns fragor aethera complet.  
Ēmicat hīc, impūne putāns, et corpore tōtō  
Altē sublātum cōnsurgit Turnus in ēnsem,  
Et ferit; exclāmant Trōes trepidīque Latīnī,  
Arrēctaeque ambōrum aciēs. At perfidus ēnsis  
Frangitur, in mediōque ārdentem dēserit ictū,  
Nī fuga subsidiō subeat. Fugit ōcior Eurō,  
Ut capulum ignōtum dextramque aspexit inermem.  
Fāma est, praecipitem, cum prīma in proelia iūnctōs  
Cōnscendēbat equōs, patriō mūcrōne relictō,  
Dum trepidat, ferrum aurīgae rapuisse Metiscī;  
Idque diū, dum terga dabant pālantia Teucrī,  
Suffēcit; postquam arma deī ad Vulcānia ventum est,  
Mortālis mūcrō, glaciēs ceu fūtilis, ictū  
Dissiluit; fulvā resplendent fragmina harēnā.  

*Virgil, Aeneid xii 710-724; 728-741.*

## 139. The Scholar in his Garden

*Pliny asks a friend to see that Tranquillus shall get at a moderate price a farm which he wishes to buy.*
*Tranquillus is better known under his other name of Suetonius. He wrote much; his chief extant work is his Lives of the Roman emperors.*

**C. Plīnius Baebiō Hispānō S.**

Tranquillus, contubernālis meus, vult emere agellum, quem vēnditāre amīcus tuus dīcitur. Rogō cūrēs, quantī aequum est, emat; ita enim dēlectābit ēmisse. Nam mala ēmptiō semper ingrāta, eō maximē, quod exprobrāre stultitiam dominō vidētur. In hōc autem agellō, sī modo adrīserit pretium, Tranquillī meī stomachum multa sollicitant, vīcīnitās urbis, opportūnitās viae, mediocritās vīllae, modus rūris, quī āvocet magis quam distringat. Scholasticīs porrō dominīs, ut hīc est, sufficit abundē tantum solī, ut relevāre caput, reficere oculōs, ūnam sēmitam terere, omnēsque vīticulās suās nōsse et numerāre arbusculās possint. Haec tibi exposuī, quō magis scīrēs, quantum esset ille mihi, ego tibi, dēbitūrus, sī praediolum istud, quod commendātur hīs dōtibus, tam salūbriter ēmerit, ut paenitentiae locum nōn relinquat. Valē.

*Pliny, Letters i 24.*

## 140. ‘O Ruddier than the Cherry’

*The Cyclops, the one-eyed giant who fed his flocks in Sicily, fell in love with the sea-nymph, Galatea. He played on his pipes and sang to mollify her hard heart; and this was his song.*

Candidior foliō niveī, Galatēa, ligustrī,  
Flōridior prātīs, longā prōcērior alnō,  
Splendidior vitrō, tenerō lascīvior haedō,  
Levior assiduō dētrītīs aequore conchīs,  
Sōlibus hībernīs, aestīvā grātior umbrā,  
Lūcidior glaciē, mātūrā dulcior ūvā,  
Mollior et cycnī plūmīs et lacte coāctō,  
Et, sī nōn fugiās, riguō fōrmōsior hortō;  
Saevior indomitīs eadem, Galatēa, iuvencīs,  
Dūrior annōsā quercū, fallācior undīs,  
Lentior et salicis virgīs et vītibus albīs,  
Hīs immōbilior scopulīs, violentior amne,  
Laudātō pāvōne superbior, acrior ignī,  
Asperior tribulīs, fētā truculentior ursā,  
Surdior aequoribus, calcātō immītior hydrō,  
Et, quod praecipuē vellem tibi dēmere possem,  
Nōn tantum cervō, clārīs lātrātibus āctō,  
Vērum etiam ventīs volucrīque fugācior aurā!  
At, bene sī nōris, pigeat fūgisse, morāsque  
Ipsa tuās damnēs, et mē retinēre labōrēs.  

*Ovid, Metamorphoses xiii 789-809.*

## 141. An Ancient Cockney

*Catullus laughs at some contemporary, who was in the habit of inserting an aspirate where it was not wanted.*

Chommoda dīcēbat, sī quandō commoda vellet  
Dīcere, et īnsidiās Arrius hīnsidiās,  

Et tum mīrifice spērābat sē esse locūtum,  
Cum, quantum poterat, dīxerat hīnsidiās.  

Crēdō, sīc māter, sīc Līber avunculus ēius,  
Sīc māternus avus dīxerat atque avia.  

Hōc missō in Syriam, requiērant omnibus aurēs;  
Audībant eadem haec lēniter et leviter,  

Nec sibi postillā metuēbant tālia verba.  
Cum subitō affertur nūntius horribilis—  

Īoniōs flūctūs, postquam illūc Arrius īsset,  
Iam nōn Īoniōs esse sed Hīoniōs.  

*Catullus lxxxiv.*

## 142. The Character of Cato

*Marcius Porcius Cato was the most typical of Romans, the incarnation of the national character in its virtues and vices. Born at Tusculum B.C. 234, he died at the age of 85. He fought against Hannibal, and later in Spain and Greece; he held all the high offices at Rome and gained especial fame as censor. His writings are lost except a treatise upon agriculture. He had greenish-gray eyes and sandy hair, an iron frame, and a stentorian voice.*

In hōc virō tanta vīs animī ingeniīque fuit, ut, quōcunque locō nātus esset, fortūnam sibi ipse factūrus fuisse vidērētur. Nūlla ars neque prīvātae neque pūblicae reī gerendae eī dēfuit; urbānās rūsticāsque rēs pariter callēbat. Ad summōs honōrēs aliōs scientia iūris, aliōs ēloquentia, aliōs glōria mīlitāris prōvexit; huic versātile ingenium sīc pariter ad omnia fuit, ut nātum ad id ūnum dīcerēs, quodcumque ageret. In bellō manū fortissimus multīsque īnsignibus clārus pugnīs; īdem, postquam ad magnōs honōrēs pervēnit, summus imperātor; īdem in pāce, sī iūs cōnsulerēs, perītissimus, sī causa ōranda esset, ēloquentissimus; nec is tantum, cuius lingua vīvō eō viguerit, monumentum ēloquentiae nūllum extet: vīvit immō vigetque ēloquentia ēius, sacrāta scrīptīs omnis generis. Ōrātiōnēs et prō sē multae et prō aliīs et in aliōs; nam nōn sōlum accūsandō sed etiam causam dīcendō fatīgāvit inimīcōs. Asperī procul dubiō animī et linguae acerbae et immodicē līberae fuit, sed invictī a cupiditātibus animī, rigidae innocentiae, contemptor grātiae, dīvitiārum. In parsimōniā, in patientiā labōris et perīculī, ferreī prope corporis animīque, quem nē senectūs quidem, quae solvit omnia, frēgerit.

*Livy xxxix 40, 4.*

## 143. Country Pursuits

*The lover is advised to try the farmer’s life as a remedy for love-sickness.*

Rūra quoque oblectant animōs studiumque colendī;  
Quaelibet huic cūrae cēdere cūra potest.  

Colla iubē domitōs onerī suppōnere taurōs.  
Sauciet ut dūram vōmer aduncus humum;  

Obrue versātā Ceriālia sēmina terrā,  
Quae tibi cum multō faenore reddet ager.  

Aspice curvātōs pōmōrum pondere rāmōs,  
Ut sua, quod peperit, vix ferat arbor onus.  

Aspice lābentēs iūcundō murmure rīvōs;  
Aspice tondentēs fertile grāmen ovēs.  

Ecce, petunt rūpēs praeruptaque saxa capellae,  
Iam referent haedīs ūbera plēna suīs.  

Pāstor inaequālī moderātur harundine carmen,  
Nec dēsunt comitēs, sēdula turba, canēs.  

Parte sonant aliā silvae mūgītibus altae,   
Et queritur vitulum māter abesse suum.  

Pōma dat auctumnus; fōrmōsa est messibus aestās;  
Vēr praebet flōrēs; igne levātur hiemps.  

Temporibus certīs mātūram rūsticus ūvam  
Dēligit, et nūdō sub pede musta fluunt;   

Temporibus certīs dēsectās alligat herbās,  
Et tōnsam rārō pectine verrit humum.  

Ipse potes riguīs plantam dēpōnere in hortīs,  
Ipse potes rīvōs dūcere lēnis aquae.  

Vēnerit īnsitiō, fac rāmum rāmus adoptet,   
Stetque peregrīnīs arbor operta comīs.  

Cum semel haec animum coepit mulcēre voluptās,  
Dēbilibus pinnīs irritus exit Amor.  

*Ovid, Remedium Amoris 169-198.*

## 144. The Christians in Bithynia

*This letter was written about 112 A.D. by Pliny in Bithynia to the emperor Trajan at Rome. Few remains of ancient literature are more famous. By other Latin authors of that date Christianity is barely mentioned; but here we have an official document, written by a very competent observer, which tells us a good deal of the life of the Christian communities about 60 years after the Acts of the Apostles were written.*

**C. Plinius Traiano Imperatori.**

Sollemne est mihi, domine, omnia, dē quibus dubitō, ad tē referre. Quis enim potest melius vel cūnctātiōnem meam regere vel ignōrantiam īnstruere?

In iīs, quī ad mē tamquam Chrīstiānī dēferēbantur, hunc sum secūtus modum. Interrogāvī ipsōs, an essent Chrīstiānī; cōnfitentēs iterum ac tertiō interrogāvī, supplicium minātus; persevērantēs dūcī iussī. Neque enim dubitābam, quālecumque esset quod fatērentur, pertināciam certē et inflexibilem obstinātiōnem dēbēre pūnīrī. Fuērunt aliī similis āmentiae, quōs, quia cīvēs Rōmānī erant, adnotāvī in urbem remittendōs. Mox prōpositus est libellus sine auctōre, multōrum nōmina continēns. Quī negābant sē Chrīstiānōs esse aut fuisse, cum praeeunte mē deōs appellārent, et imāginī tuae, quam propter hōc iusseram cum simulācrīs nūminum adferrī, tūre ac vīnō supplicārent, praetereā male dīcerent Christō (quōrum nihil posse cōgī dīcuntur quī sunt rē vērā Chrīstiānī), dīmittendōs esse putāvī. Aliī, ab indice nōminātī, esse sē Chrīstiānōs dīxērunt, et mox negāvērunt; fuisse quidem, sed dēsisse, quīdam ante triennium, quīdam ante plūrēs annōs, nōn nēmō etiam ante vīgintī. Affirmābant autem hanc fuisse summam vel culpae suae vel errōris, quod essent solitī statō diē ante lūcem convenīre, carmenque Christō quasi deō dīcere sēcum invicem, sēque sacrāmentō nōn in scelus aliquod obstringere sed nē fūrta, nē latrōcinia, nē adulteria committerent, nē fidem fallerent, nē dēpositum appellātī abnegārent; quibus perāctīs mōrem sibi discēdendī fuisse, rūrsusque coeundī ad capiendum cibum, prōmiscuum tamen et innoxium. Quō magis necessārium crēdidī ex duābus ancillīs, quae ministrae dīcēbantur, quid esset vērī, et per tormenta quaerere. Nihil aliud invēnī quam superstitiōnem prāvam et immodicam. Ideō, dīlātā cognitiōne, ad cōnsulendum tē dēcucurrī.

*Pliny, Letters to Trajan 96.*

## 145. The End

Ōhē iam satis est, ohē libelle!  
Iam pervēnimus usque ad umbilīcōs;  
Tū prōcēdere adhūc et īre quaeris,  
Sīc tamquam tibi rēs perācta nōn sit,  
Quae prīmā quoque pāginā perācta est.   
Iam lēctor queriturque dēficitque;  
Iam librārius hōc et ipse dīcit,  
‘Ōhē iam satis est, ohē libelle!’  

*Martial iv 89.*
