---
title: Via Latina
subtitle: An Easy Latin Reader
author: William C. Collar
date: 1897
lang: la
license: CC-BY-SA 4.0 http://creativecommons.org/licenses/by-sa/4.0/
original_scan: https://archive.org/details/vialatinaeasylat00collrich
notes:
  Vocabulary omitted. Macrons updated to current Wiktionary (e.g. āc to ac).
---
## The Argonauts

### 1. The Wicked Uncle.

Erant ōlim in Thessaliā duo frātrēs, quōrum alter Aesōn, alter Peliās appellātus est. Hōrum Aesōn prīmum rēgnum obtinuerat, at post paucōs annōs Peliās, rēgnī cupiditāte adductus, nōn modo frātrem suum expulit, sed etiam in animō habēbat, Iāsonem, Aesonis fīlium, interficere Quīdam tamen ex amīcīs Aesonis, ubi sententiam[^arg-1] Peliae intellēxērunt, puerum ē tantō perīculō ēripere cōnstituērunt. Noctū igitur Iāsonem ex urbe abstulērunt et cum posterō diē ad rēgem redīssent eī renūntiāvērunt puerum mortuum esse. Peliās, cum haec audīvisset, etsī rē vērā magnum gaudium percipiēbat[^arg-2], speciem tamen dolōris praebuit[^arg-3] et quae causa esset mortis quaesīvit. Illī tamen, cum bene intellegerent dolōrem ēius falsum esse, nesciō quam[^arg-4] fābulam dē morte puerī fīnxērunt.

[^arg-1]: sententiam: cōnsilium.
[^arg-2]: percipiēbat: sentiēbat.
[^arg-3]: praebuit: ostendit.
[^arg-4]: nesciō quam: aliquam.

### 2. A Careless Shoe-String.

Post breve tempus Peliās, veritus nē rēgnum suum tantā vī et fraude occupātum āmitteret, amīcum quendam Delphōs mīsit, quī ōrāculum cōnsuleret. Ille igitur quam celerrimē Delphōs sē contulit et quam ob causam[^arg-5] vēnisset dēmōnstrāvit. Respondit ōrāculum nūllum esse in praesentiā[^arg-6] perīculum; monuit tamen Peliam ut, sīquis venīret calceum ūnum gerēns, eum cavēret. Post paucōs annōs accidit ut Peliās magnum sacrificium factūrus esset; nūntiōs in omnīs partīs dīmīserat et certum diem conveniendī dīxerat. Diē cōnstitūtō magnus numerus hominum undique ex agrīs convēnit; inter aliōs autem vēnit etiam Iāsōn, quī ā puerō apud Centaurum quendam vīxerat. Dum tamen iter facit, calceum alterum[^arg-7] in trānseundō nesciō quō flūmine āmīsit.

[^arg-5]: quam ob causam: cūr.
[^arg-6]: in praesentiā: nunc.
[^arg-7]: alterum: ūnum.

### 3. The Golden Fleece.

Iāsōn igitur, cum calceum āmissum nūllō modō recipere posset, alterō pede nūdō in rēgiam pervēnit. Quem cum vīdisset Peliās, subitō timōre adfectus est; intellēxit enim hunc esse hominem quem ōrāculum dēmōnstrāvisset. Hōc igitur iniit[^arg-8] cōnsilium. Rēx erat quīdam nōmine Aeētēs, quī rēgnum Colchidis illō tempore obtinēbat. Huic commissum erat vellus illud aureum quod Phrīxus ōlim ibi relīquerat. Cōnstituit igitur Peliās Iāsonī negōtium dare ut hōc vellere potīrētur; cum enim rēs esset magnī perīculī, spērābat eum in itinere peritūrum esse. Iāsonem igitur ad sē arcessīvit[^arg-9] et quid fierī vellet dēmōnstrāvit. Iāsōn autem, etsī bene intellegēbat rem esse difficillimam, negōtium libenter suscēpit.

[^arg-8]: iniit: fēcit.
[^arg-9]: arcessīvit: vocāvit.

### 4. The Building of the Good Ship Argo.

Cum tamen Colchis multōrum diērum iter ab eō locō abesset, nōluit Iāsōn sōlus proficīscī. Dīmīsit igitur nūntiōs in omnīs partīs, quī causam itineris docērent et diem certum conveniendī dīcerent. Intereā, postquam omnia quae sunt ūsuī ad armandās nāvīs comportārī iussit, negōtium dedit Argō cuidam, quī summam scientiam rērum nauticārum habēbat, ut nāvem aedificāret. In hīs rēbus circiter decem diēs cōnsūmptī sunt; Argus enim quī operī praeerat tantam dīligentiam praebēbat, ut nē nocturnum quidem tempus ad labōrem intermitteret. Ad multitūdinem hominum trānsportandam nāvis paulō erat lātior quam quibus in nostrō marī ūtī cōnsuēvimus[^arg-10] et ad vim tempestātum perferendam tōta ē rōbore facta est.

[^arg-10]: cōnsuēvimus: solēmus.

### 5. The Anchor is Weighed.

Intereā is diēs appetēbat[^arg-11] quem Iāsōn per nūntiōs ēdīxerat et ex omnibus regiōnibus Graeciae multī, quōs aut reī novitās aut spēs glōriae movēbat, undique conveniēbant. Trādunt[^arg-12] autem in hōc numerō fuisse Herculem, Orpheum, citharoedum praeclārissimum, Thēseum, Castōrem multōsque aliōs, quōrum nōmina nōtissima sunt. Ex hīs Iāsōn, quōs arbitrātus est ad omnia subeunda perīcula parātissimōs esse, eōs ad numerum quīnquāgintā dēlēgit et sociōs sibī adiūnxit. Tum paucōs diēs commorātus, ut ad omnīs cāsūs subsidia[^arg-13] comparāret, nāvem dēdūxit et tempestātem[^arg-14] ad nāvigandum idōneam nactus magnō cum plausū omnium solvit.

[^arg-11]: appetēbat: appropinquābat.
[^arg-12]: trādunt: dīcunt.
[^arg-13]: subsidia: auxilium.
[^arg-14]: tempestātem: tempus.

### 6. A Fatal Mistake.

Haud multum post Argonautae, ita enim appellātī sunt quī in istā nāvī vehēbantur, īnsulam quandam nōmine Cȳzicum attigērunt et ē nāvī ēgressī ā rēge illīus regiōnis hospitiō exceptī sunt. Paucās hōrās ibi commorātī ad sōlis occāsum rūrsus solvērunt; at postquam pauca mīllia passuum prōgressī sunt tanta tempestās subitō coorta est ut cursum tenēre nōn possent et in eandem partem īnsulae unde nūper profectī erant magnō cum perīculō dēicerentur[^arg-15]. Incolae tamen, cum nox esset obscūra, Argonautās nōn agnōscēbant et nāvem inimīcam vēnisse arbitrātī, arma rapuērunt et eōs ēgredī prohibēbant. Ācriter in lītore pugnātum est et rēx ipse, quī cum aliīs dēcucurrerat, ab Argonautis occīsus est. Mox tamen, cum iam dīlūcēsceret, sēnsērunt incolae sē errāre et arma abiēcērunt; Argonautae autem, cum vidērent rēgem occīsum esse, magnum dolōrem percēpērunt.

[^arg-15]: dēicerentur: dēferrentur.

### 7. The Loss of Hylas.

Postrīdiē ēius diēī Iāsōn, tempestātem satis idōneam esse arbitrātus, summa enim tranquillitās iam cōnsecūta erat, ancorās sustulit et pauca mīllia passuum prōgressus, ante noctem Mȳsiam attigit. Ibi paucās hōrās in ancorīs exspectāvit; ā nautīs enim cognōverat aquae cōpiam quam sēcum habērent iam dēficere[^arg-16], quam ob causam quīdam ex Argonautīs in terram ēgressī aquam quaerēbant. Hōrum in numerō erat Hylas quīdam, puer fōrmā praestantissimā, quī dum fontem quaerit ā comitibus paulum sēcesserat. Nymphae autem, quae fontem colēbant[^arg-17], cum iuvenem vīdissent, eī persuādēre cōnātae sunt ut sēcum manēret; et cum ille negāret sē hōc factūrum esse puerum vī abstulērunt.

Comitēs ēius, postquam Hylam āmissum esse sēnsērunt, magnō dolōre adfectī, diū frūstrā quaerēbant; Herculēs autem et Polyphēmus, quī vestīgia puerī longius secūtī erant, ubi tandem ad lītus rediērunt, Iāsonem solvisse cognōvērunt.

[^arg-16]: dēficere: dēesse.
[^arg-17]: colēbant: incolēbant.

### 8. Dining Made Difficult.

Post haec Argonautae ad Thrāciam cursum tenuērunt et postquam ad oppidum Salmydessum nāvem appulerant in terram ēgressī sunt. Ibi cum ab incolīs quaesīssent quis rēgnum ēius regiōnis obtinēret, certiōrēs factī sunt Phīneum quendam tum rēgem esse. Cognōvērunt etiam hunc caecum esse et dīrō quōdam suppliciō adficī, quod ōlim sē crūdēlissimum in fīliōs suōs praebuisset. Cuius supplicī hōc erat genus. Missa erant ā Iove mōnstra quaedam, speciē horribilī, quae capita virginum, corpora volucrum habēbant. Hae volucrēs, quae Harpȳiae appellābantur, Phīneō summam molestiam adferēbant; quotiēns enim ille accubuerat, veniēbant et cibum appositum statim auferēbant. Quae cum ita essent, haud multum āfuit quīn Phīneus fame morerētur.

### 9. The Harpies Beaten.

Rēs igitur in hōc locō erant, cum Argonautae nāvem appulērunt. Phīneus autem, simul atque audīvit eōs in suōs fīnīs ēgressōs esse, magnō opere gāvīsus est. Sciēbat enim quantam opīniōnem[^arg-18] virtūtis Argonautae habērent nec dubitābat quīn sibi auxilium ferrent. Nūntium igitur ad nāvem mīsit, quī Iāsonem sociōsque ad rēgiam vocāret. Eō cum vēnissent, Phīneus dēmōnstrāvit quantō in perīculō suae rēs essent et prōmīsit sē magna praemia datūrum esse, sī illī remedium repperissent. Argonautae negōtium libenter suscēpērunt et ubi hōra[^arg-19] vēnit cum rēge accubuērunt; at simul ac cēna apposita est, Harpȳiae cēnāculum intrāvērunt et cibum auferre cōnābantur. Argonautae prīmum gladiīs volucrīs petiērunt; cum tamen vidērent hōc nihil prōdesse, Zētēs et Calais, quī ālīs īnstrūctī sunt, in āera sē sublevāvērunt, ut dēsuper impetum facerent. Quod cum sēnsissent Harpȳiae, reī novitāte perterritae, statim aufūgērunt neque posteā umquam rediērunt.

[^arg-18]: opīniōnem: fāmam.
[^arg-19]: hōra: tempus.

### 10. The Symplegades.

Hōc factō, Phīneus, ut prō tantō beneficiō meritās grātiās referret, Iāsonī dēmōnstrāvit quā ratiōne Symplēgadēs vītāre posset. Symplēgadēs autem duae erant rūpēs ingentī magnitūdine, quae ā Iove positae erant eō cōnsiliō, nē quis ad Colchida pervenīret. Hae parvō intervāllō in marī natābant et sī quid in medium spatium vēnerat incrēdibilī celeritāte concurrēbant. Postquam igitur ā Phīneō doctus est quid faciendum esset, Iāsōn sublātīs ancorīs nāvem solvit et lēnī ventō prōvectus mox ad Symplēgadēs appropinquāvit; tum in prōrā stāns columbam quam in manū tenēbat ēmīsit. Illa rēctā viā per medium spatium volāvit et priusquam rūpēs cōnflīxērunt incolumis[^arg-20] ēvāsit caudā tantum āmissā Tum rūpēs utrimque discessērunt; antequam tamen rūrsus concurrerent, Argonautae, bene intellegentēs omnem spem salūtis in celeritāte positam esse, summā vī rēmīs contendērunt[^arg-21] et nāvem incolumem perdūxērunt. Hōc factō, dīs grātiās libenter ēgērunt, quōrum auxiliō ē tantō perīculō ēreptī essent; bene enim sciēbant nōn sine auxiliō deōrum rem ita fēlīciter ēvēnisse.

[^arg-20]: incolumis: salva.
[^arg-21]: contendērunt: labōrāvērunt

### 11. A Heavy Task.

Brevī intermissō spatiō, Argonautae ad flūmen Phāsim vēnērunt, quod in fīnibus Colchōrum erat. Ibi cum nāvem appulissent et in terram ēgressī essent, statim ad rēgem Aeētem sē contulērunt et ab eō postulāvērunt ut vellus aureum sibi trāderētur. Ille cum audīvisset quam ob causam Argonautae vēnissent, īrā commōtus est et diū negābat sē vellus trāditūrum esse. Tandem tamen, quod sciēbat Iāsonem nōn sine auxiliō deōrum hōc negōtium suscēpisse, mūtātā sententiā[^arg-22] prōmīsit sē vellus trāditūrum, sī Iāsōn labōrēs duōs difficillimōs prius perfēcisset; et cum Iāsōn dīxisset sē ad omnia perīcula subeunda parātum esse, quid fierī vellet ostendit. Prīmum iungendī erant duo taurī speciē horribilī, quī flammās ex ōre ēdēbant. Tum, hīs iūnctīs, ager quīdam arandus erat et dentēs dracōnis serendī. Hīs audītīs Iāsōn, etsī rem esse summī perīculī intellegēbat, tamen, nē hanc occāsiōnem reī bene gerendae āmitteret, negōtium suscēpit.

[^arg-22]: sententiā: cōnsiliō.

### 12. The Magic Ointment.

At Mēdēa, rēgis fīlia, Iāsonem adamāvit et ubi audīvit eum tantum perīculum subitūrum esse rem aegrē ferēbat. Intellegēbat enim patrem suum hunc labōrem prōposuisse eō ipsō cōnsiliō, ut Iāsōn morerētur. Quae cum ita essent, Mēdēa, quae summam scientiam medicīnae habēbat, hōc cōnsilium iniit. Mediā nocte clam patre[^arg-23] ex urbe ēvāsit et postquam in montīs fīnitimōs vēnit herbās quāsdam carpsit; tum sūcō expressō unguentum parāvit quod vī suā corpus aleret nervōsque cōnfirmāret. Hōc factō Iāsonī unguentum dedit, praecēpit autem ut eō diē quō istī labōrēs cōnficiendī essent corpus suum et arma māne oblineret. Iāsōn, etsī paene omnīs magnitūdine et vīribus corporis antecellēbat, vīta enim omnis in vēnātiōnibus atque in studiīs reī mīlitāris cōnstiterat, cēnsēbat tamen hōc cōnsilium nōn neglegendum esse.

[^arg-23]: clam patre: īnsciente patre.

### 13. Sowing the Dragon’s Teeth.

Ubi is diēs vēnit quem rēx ad arandum agrum ēdīxerat, Iāsōn ortā lūce cum sociīs ad locum cōnstitūtum sē contulit. Ibi stabulum ingēns repperit in quō taurī inclūsī erant; tum portīs apertīs taurōs in lūcem trāxit et summā cum difficultāte iugum imposuit. At Aeētēs, cum vidēret taurōs nihil contrā Iāsonem valēre, magnō opere mīrātus est; nesciēbat enim fīliam suam auxilium eī dedisse. Tum Iāsōn omnibus aspicientibus agrum arāre coepit, quā in rē tantam dīligentiam praebuit, ut ante merīdiem tōtum opus cōnfēcerit. Hōc factō, ad locum ubi rēx sedēbat adiit et dentīs dracōnis postulāvit. Quōs ubi accēpit, in agrum quem arāverat magnā cum dīligentiā sparsit[^arg-24]. Hōrum autem dentium nātūra erat tālis ut in eō locō ubi īnsitī[^arg-25] essent virī armātī mīrō quōdam modō gignerentur.

[^arg-24]: sparsit: cf. īnsitī
[^arg-25]: īnsitī: cf. serendī

### 14. A Strange Crop.

Nōndum tamen Iāsōn tōtum opus cōnfēcerat; imperāverat enim eī Aeētēs ut armātōs virōs, quī ē dentibus gignerentur, sōlus interficeret. Postquam igitur omnīs dentīs in agrum sparsit, Iāsōn lassitūdine[^arg-26] exanimātus quiētī sē trādidit, dum virī istī gignerentur. Paucās hōrās dormiēbat; sub vesperum tamen ē somnō subitō excitātus rem ita ēvēnisse ut praedictum erat cognōvit; nam in omnibus agrī partibus virī ingentī magnitūdine corporis, gladiīs galeīsque armātī, mīrum in modum ē terrā oriēbantur. Hōc cognitō Iāsōn cōnsilium quod dederat Mēdēa nōn omittendum esse putābat. Saxum igitur ingēns, ita enim praecēperat Mēdēa, in mediōs virōs coniēcit. Illī undique ad locum concurrērunt et cum quisque sibi id saxum nesciō cūr habēre vellet magna contrōversia orta est. Mox strictīs gladiīs inter sē pugnāre coepērunt et cum hōc modō plūrimī occīsī essent reliquī volneribus cōnfectī ā Iāsone nūllō negōtiō interfectī sunt.

[^arg-26]: lassitūdine: dēfatīgātiōne.

### 15. Flight of Medea.

At rēx Aeetēs, ubi cognōvit Iāsonem labōrem prōpositum cōnfēcisse, īrā graviter commōtus est, intellegēbat enim id per dolum factum esse, nec dubitābat quīn Mēdēa auxilium eī tulisset. Mēdēa autem, cum intellegeret sē in magnō fore perīculō, sīn rēgiā mānsisset, fugā salūtem petere cōnstituit. Omnibus igitur ad fugam parātīs mediā nocte īnsciente patre cum frātre Absyrtō ēvāsit et quam celerrimē ad locum ubi Argō subducta erat sē contulit. Eō cum vēnisset, ad pedēs Iāsonis sē prōiēcit et multīs cum lacrimīs obsecrāvit eum, nē in tantō discrīmine mulierem dēsereret, quae eī tantum prōfuisset. Ille, quod memoriā tenēbat sē per ēius auxilium ē magnō perīculō ēvāsisse, libenter eam excēpit et postquam causam veniendī audīvit hortātus est nē patris īram timēret. Prōmīsit autem sē quam prīmum eam in nāvī suā āvectūrum.

[^arg-27]: discrīmine: perīculō.

### 16. The Seizure of the Fleece.

Postrīdiē ēius diēī Iāsōn cum sociīs suīs ortā lūce nāvem dēdūxit et tempestātem idōneam nactī ad eum locum rēmīs contendērunt, quō in locō Mēdēa vellus cēlātum esse dēmōnstrāvit. Eō cum vēnissent Iāsōn in terram ēgressus est et sociīs ad mare relictīs quī praesidiō nāvī essent ipse cum Mēdēā in silvās viam cēpit. Pauca mīllia passuum per silvam prōgressus vellus quod quaerēbat ex arbore suspēnsum vīdit. Id tamen auferre rēs erat summae difficultātis; nōn modo enim locus ipse ēgregiē et nātūrā et arte mūnītus erat, sed etiam dracō quīdam speciē terribilī arborem custōdiēbat. At Mēdēa, quae, ut suprā dēmōnstrāvimus, medicīnae summam scientiam habuit, rāmum quem ex arbore proximā dēripuerat venēnō īnfēcit. Hōc factō ad locum appropinquāvit et dracōnem, quī faucibus apertīs adventum exspectābat, venēnō sparsit. Proinde[^arg-28], dum dracō somnō oppressus dormit, Iāsōn vellus aureum ex arbore dēripuit et cum Mēdēā quam celerrimē pedem rettulit[^arg-29].

[^arg-28]: proinde: igitur
[^arg-29]: pedem rettulit: sē contulit

### 17. Back to the Argo.

Dum tamen ea geruntur, Argonautae, quī ad mare relictī erant, animō anxiō reditum Iāsonis exspectābant; bene enim intellegēbant id negōtium summī esse perīculī. Postquam igitur ad occāsum sōlis frūstrā exspectāverant, dē ēius salūte dēspērāre coepērunt nec dubitābant quīn aliquī cāsus accidisset. Quae cum ita essent, mātūrandum sibi cēnsuērunt[^arg-30], ut auxilium ducī ferrent, et dum proficīscī parant lūmen quoddam subitō cōnspiciunt mīrum in modum inter silvās refulgēns. Magnō opere mīrātī quae causa esset ēius reī ad locum concurrunt. Quō cum vēnissent, Iāsonī et Mēdēae advenientibus occurrērunt et vellus aureum lūminis ēius causam esse cognōvērunt. Omnī timōre sublātō, magnō cum gaudiō ducem suum excēpērunt et dīs grātiās libenter rettulērunt quod rēs ita fēlīciter ēvēnisset.

[^arg-30]: cēnsuērunt: putāvērunt

### 18. Pursued by the Angry Father.

Hīs rēbus gestīs, omnēs sine morā nāvem rūrsus cōnscendērunt et sublātīs ancorīs prīmā vigiliā solvērunt; neque enim satis tūtum esse arbitrātī sunt in eō locō manēre. At rēx Aeētēs, quī iam ante inimīcō in eōs fuerat animō, ubi cognōvit fīliam suam nōn modo ad Argonautās sē recēpisse[^arg-31] sed etiam ad vellus auferendum auxilium tulisse, hōc dolōre gravius exarsit. Nāvem longam quam celerrimē dēdūcī iussit et mīlitibus impositīs fugientīs īnsecūtus est. Argonautae, quī bene sciēbant rem in discrīmine esse, summīs vīribus rēmīs contendēbant. Cum tamen nāvis quā vehēbantur ingentī esset magnitūdine, nōn eādem celeritāte quā Colchī prōgredī poterant. Quae cum ita essent, minimum āfuit quīn ā Colchīs sequentibus caperentur neque enim longius intererat quam quō tēlum adicī posset. At Mēdēa, cum vīdisset quō in locō rēs essent, paene omnī spē dēpositā, īnfandum hōc cōnsilium cēpit.

[^arg-31]: sē recēpisse: sē contulisse

### 19. A Fearful Expedient.

Erat in nāvī Argonautārum fīlius quīdam rēgis Aeētae, nōmine Absyrtus, quem, ut suprā[^arg-32] dēmōnstrāvimus, Mēdēa ex urbe fugiēns sēcum abdūxerat. Hunc puerum Mēdēa cōnstituit interficere eō cōnsiliō ut membrīs ēius in mare coniectīs cursum Colchōrum impedīret[^arg-33]; prō certō enim sciēbat Aeētem, cum membra fīlī vīdisset, nōn longius prōsecūtūrum esse, neque opīniō eam fefellit; omnia enim ita ēvēnērunt ut Mēdēa spērāverat. Aeētēs, ubi prīmum membra vīdit, ad ea conligenda nāvem statuī iussit; dum tamen ea geruntur, Argonautae nōn intermissō rēmigandī labōre, mox, quod necesse fuit, cōnspectū hostium remōtī sunt neque prius fugere dēstitērunt quam ad flūmen Ēridanum pervēnērunt. At Aeētēs nihil sibi prōfutūrum esse arbitrātus, sī longius prōgressus esset, animō dēmissō domum revertit, ut fīlī corpus ad sepultūram daret[^arg-34].

[^arg-32]: suprā: anteā.
[^arg-33]: impedīret: morārētur.
[^arg-34]: sepultūram daret: sepelīret

### 20. The Bargain with Pelias.

Tandem post multa perīcula Iāsōn in eundem locum pervēnit unde ōlim profectus erat. Tum ē nāvī ēgressus ad rēgem Peliam, quī rēgnum adhūc obtinēbat, statim sē contulit et vellere aureō mōnstrātō ab eō postulāvit ut rēgnum sibi trāderētur; Peliās enim pollicitus erat, sī Iāsōn vellus rettulisset, sē rēgnum eī trāditūrum. Postquam Iāsōn ostendit quid fierī vellet Peliās prīmum nihil respondit, sed diū in eādem trīstitiā tacitus permānsit; tandem ita locūtus est. “Vidēs mē aetāte iam esse cōnfectum neque dubium est quīn diēs suprēmus mihi adsit. Liceat igitur mihi dum vīvam hōc rēgnum obtinēre[^arg-35]; tum, postquam ego ē vītā discesserō, tū in meum locum veniēs.” Hāc ōrātiōne adductus Iāsōn respondit sē id factūrum quod ille rogāsset.

[^arg-35]: obtinēre: habēre, tenēre.

### 21. Boiled Mutton.

Hīs rēbus cognitīs Mēdēa rem aegrē tulit[^arg-36] et rēgnī cupiditāte adducta cōnstituit mortem rēgī per dolum īnferre. Hōc cōnstitūtō, ad fīliās rēgis vēnit atque ita locūta est. “Vidētis patrem vestrum aetāte iam esse cōnfectum neque ad labōrem rēgnandī perferendum satis valēre. Voltisne eum rūrsus iuvenem fierī?” Tum fīliae rēgis hīs audītīs ita respondērunt. “Num hōc fierī potest? Quis enim umquam ē sene iuvenis factus est?” At Mēdēa respondit, Scītis mē medicīnae summam habēre scientiam. Nunc igitur vōbīs dēmōnstrābō quō modō haec rēs fierī possit.” Hīs dictīs, cum arietem aetāte iam cōnfectum interfēcisset, membra ēius in vās aēneum posuit et ignī suppositō aquae herbās quāsdam īnfūdit. Tum, dum aqua effervēsceret, carmen magicum cantābat. Post breve tempus ariēs ē vāse exsiluit et vīribus refectīs per agrōs currēbat.

[^arg-36]: aegrē tulit: īrā commōtā est.

### 22. A Dangerous Experiment.

Dum fīliae rēgis hōc mīrāculum stupentēs intuentur[^arg-37], Mēdēa ita locūta est. “Vidētis quantum valeat medicīna. Vōs igitur, sī voltis patrem vestrum in adulēscentiam[^arg-38] redūcere, id quod fēcī ipsae faciētis. Vōs patris membra in vās conicite; ego herbās magicās praebēbō.” Hīs audītīs fīliae rēgis cōnsilium quod dederat Mēdēa nōn omittendum putāvērunt. Patrem igitur Peliam necāvērunt et membra ēius in vās aēneum coniēcērunt; nihil enim dubitābant quīn hōc maximē eī prōfutūrum esset. At rēs omnīnō aliter ēvēnit ac[^arg-39] spērāverant, Mēdēa enim nōn eāsdem herbās dedit quibus ipsa ūsa erat. Itaque, postquam diū frūstrā exspectāvērunt, patrem suum rē vērā mortuum esse intellēxērunt. Hīs rēbus gestīs, Mēdēa spērābat sē cum coniuge suō rēgnum acceptūram esse; at cīvēs, cum intellegerent quō modō Peliās perīsset, tantum scelus aegrē tulērunt itaque Iāsone et Mēdēā ē rēgnō expulsīs Acastum rēgem creāvērunt.

[^arg-37]: intuentur: vident.
[^arg-38]: adulēscentiam: iuventūtem.
[^arg-39]: ac: quam.

### 23. A Fatal Gift.

Post haec Iāsōn et Mēdēa ē Thessaliā expulsī ad urbem Corinthum vēnērunt, cuius urbis Creōn quīdam rēgnum tum obtinēbat. Erat autem Creontī fīlia ūna, nōmine Glaucēn. Quam cum vīdisset, Iāsōn cōnstituit Mēdēam uxōrem suam repudiāre eō cōnsiliō, ut Glaucēn in mātrimōnium dūceret. At Mēdēa, ubi intellēxit quae ille in animō habēret, īrā graviter commōta, iūre iūrandō cōnfirmāvit sē tantam iniūriam ultūram. Hōc igitur cōnsilium cēpit. Vestem parāvit summā arte contextam et variīs colōribus tīnctam. Hanc dīrō quōdam īnfēcit venēnō, cuius vīs tālis erat ut sī quis eam vestem induisset corpus ēius quasi ignī ūrerētur. Hōc factō vestem ad Glaucēn mīsit: illa autem nihil malī suspicāns dōnum libenter accēpit et vestem novam mōre fēminārum statim induit.

### 24. Flight of Medea and Death of Jason.

Vix vestem induerat Glaucē, cum dolōrem gravem per omnia membra sēnsit et post paulum dīrō cruciātū adfecta ē vītā excessit[^arg-40]. Hīs rēbus gestīs, Mēdēa furōre atque āmentiā impulsa fīliōs suōs necāvit. Tum magnum sibi fore perīculum arbitrāta, sī in Thessaliā manēret, ex eā regiōne fugere cōnstituit. Hōc cōnstitūtō Sōlem ōrāvit[^arg-41] ut in tantō perīculō auxilium sibi praebēret. Sōl autem hīs precibus commōtus currum quendam mīsit, cui dracōnēs ālīs īnstrūctī iūnctī erant. Mēdēa nōn omittendam tantam occāsiōnem arbitrāta currum cōnscendit itaque per āera vēcta incolumis ad urbem Athēnās pervēnit. Iāsōn autem post breve tempus mīrō modō occīsus est. Ille enim, sīve cāsū sīve cōnsiliō deōrum, sub umbrā nāvis suae, quae in lītus subducta erat, ōlim dormiēbat. At nāvis, quae adhūc ērēcta steterat, in eam partem ubi Iāsōn iacēbat subitō dēlāpsa virum īnfēlīcem oppressit.

[^arg-40]: ēvītā excessit: mortua est.
[^arg-41]: ōrāvit: obsecrāvit

## Ulysses.

### 25. Homeward Bound.

Urbem Trōiam ā Graecīs decem annōs obsessam esse, satis cōnstat[^uly-1]; dē hōc enim bellō Homērus, maximus poētārum Graecōrum, Īliadem, opus nōtissimum, scrīpsit. Trōiā tandem per īnsidiās captā, Graecī longō bellō fessī domum redīre mātūrāvērunt[^ULY-2]. Omnibus igitur ad profectiōnem parātīs nāvīs dēdūxērunt et tempestātem idōneam nactī magnō cum gaudiō solvērunt. Erat inter prīmōs Graecōrum Ulixēs quīdam, vir summae virtūtis ac prūdentiae, quem dīcunt nōnnūllī dolum istum excōgitāsse per quem Trōiam captam esse cōnstat. Hīc rēgnum īnsulae Ithacae obtinuerat et paulō antequam cum reliquīs Graecīs ad bellum profectus est, cum puellam fōrmōsissimam, nōmine Pēnelopēn, in mātrimōnium dūxisset. Nunc igitur cum iam decem annōs quasi in exsiliō cōnsūmpsisset, magnā cupīdine patriae et uxōris videndae ārdēbat.

[^ULY-1]: cōnstat: cognitum est.
[^ULY-2]: mātūrāvērunt: contendērunt

### 26. The Lotus Eaters.

Postquam tamen pauca mīllia passuum ā lītore Trōiae prōgressī sunt, tanta tempestās subitō coorta est ut nūlla nāvium cursum tenēre posset, sed aliae aliās in partīs disicerentur[^ULY-3]. Nāvis autem quā ipse Ulixēs vehēbātur vī tempestātis ad merīdiem dēlāta, decimō diē ad lītus Libyae appulsa[^ULY-4] est. Ancorīs iactīs, Ulixēs cōnstituit[^ULY-5] nōnnūllōs ē sociīs in terram expōnere, quī aquam ad nāvem referrent et quālis esset nātūra ēius regiōnis cognōscerent. Hī igitur ē nāvī ēgressī imperāta facere parābant. Dum tamen fontem quaerunt, quibusdam ex incolīs obviam factī ab iīs hospitiō acceptī sunt. Accidit autem ut vīctus eōrum hominum ē mīrō quōdam frūctū quem lōtum appellābant paene omnīnō cōnstāret. Quem cum Graecī gustāssent, patriae et sociōrum statim oblītī cōnfirmāvērunt sē semper in eā terrā mānsūrōs, ut dulcī illō cibō in aeternum vēscerentur.

[^ULY-3]: disicerentur: dispergerentur.
[^ULY-4]: appulsa: admōta.
[^ULY-5]: cōnstāret: cōnsisteret.

### 27. The Lotus Eaters — continued.

At Ulixēs, cum ab hōrā septimā ad vesperum exspectāsset, veritus nē sociī suī in perīculō versārentur[^ULY-6], nōnnūllōs ē reliquīs mīsit, ut quae causa esset morae, cognōscerent. Hī igitur in terram expositī[^ULY-7], ad vīcum quī nōn longē āfuit sē contulērunt; quō cum vēnissent, sociōs suōs quasi vīnō ēbriōs repperērunt. Tum ubi causam veniendī docuērunt, iīs persuādēre cōnābantur ut sēcum ad nāvem redīrent. Illī tamen resistere ac manū sē dēfendere coepērunt, saepe clāmitantēs sē numquam ex eō locō abitūrōs. Quae cum ita essent, nūntiī rē īnfectā ad Ulixem rediērunt. Hīs rēbus cognitīs, Ulixēs ipse cum omnibus quī in nāvī relictī sunt ad locum vēnit; et sociōs suōs frūstrā hortātus ut sponte suā redīrent, manibus eōrum post terga vīnctīs, invītōs ad nāvem reportāvit. Tum ancorīs sublātīs quam celerrimē[^ULY-8] ē portū solvit.

### 28. The One-eyed Giant.

Postrīdiē ēius diēī postquam tōtam noctem rēmīs contenderant, ad terram ignōtam nāvem appulērunt. Tum, quod nātūram ēius regiōnis ignōrābat, ipse Ulixēs cum duodecim ē sociīs in terram ēgressus locum explōrāre cōnstituit. Paulum ā lītore prōgressī ad antrum ingēns pervēnērunt, quod habitārī sēnsērunt; ēius enim introitum arte et manibus mūnītum esse animadvertērunt. Mox, etsī intellegēbant sē nōn sine perīculō id factūrōs, antrum intrāvērunt, quod cum fēcissent, magnam cōpiam lactis invēnērunt in vāsīs ingentibus conditam[^ULY-9]. Dum tamen mīrantur quis eam sēdem incoleret, sonitum terribilem audīvērunt et oculīs ad portam versīs mōnstrum horribile vīdērunt, hūmānā quidem speciē et figūrā sed ingentī magnitūdine corporis. Cum autem animadvertissent gigantem ūnum tantum oculum habēre in mediā fronte positum, intellēxērunt hunc esse ūnum ē Cyclōpibus, dē quibus fāmam iam accēperant[^ULY-10].

[^ULY-6]: versārentur: essent.
[^ULY-7]: expositī: ēgressī
[^ULY-8]: quam celerrimē: summā celeritāte.
[^ULY-9]: conditam: positam.
[^ULY-10]: accēperant: audīverant.

### 29. The Giant’s Supper.

Cyclōpēs autem pāstōrēs erant quīdam, quī īnsulam Siciliam et praecipuē montem Aetnam incolēbant; ibi enim Volcānus, praeses fabrōrum et ignis repertor[^ULY-11], cuius servī Cyclōpēs erant, officīnam suam habēbat.

Graecī igitur, simul ac mōnstrum vīdērunt, terrōre paene exanimātī in interiōrem partem spēluncae refūgērunt et sē ibi cēlāre cōnābantur. Polyphēmus autem, ita enim gigās appellātus est, pecora sua in spēluncam[^ULY-12] ēgit; tum cum saxō ingentī portam obstrūxisset, ignem in mediō antrō accendit. Hōc factō, oculō omnia perlūstrābat[^ULY-13] et cum sēnsisset hominēs in interiōre parte antrī cēlārī, magnā vōce exclāmāvit. “Quī estis hominēs?  Mercātōrēs an latrōnēs?” Tum Ulixēs respondit sē neque mercātōrēs esse neque praedandī causā vēnisse: sed ē Trōiā redeuntīs vī tempestātum ā rēctō cursū dēpulsōs[^ULY-14] esse; ōrāvit etiam ut sibi sine iniūriā abīre licēret. Tum Polyphēmus quaesīvit ubi esset nāvis quā vectī essent; Ulixēs autem, cum bene intellegeret sibi maximē praecavendum[^ULY-15] esse, respondit nāvem suam in rūpīs
coniectam et omnīnō perfrāctam esse. Polyphēmus autem sine ūllō respōnsō duo ē sociīs manū corripuit[^ULY-16] et membrīs eōrum dīvolsīs[^ULY-17] carnem dēvorāre coepit.

[^ULY-11]: repertor: inventor.
[^ULY-12]: spēluncam: antrum.
[^ULY-13]: perlūstrābat: perspiciēbat.
[^ULY-14]: dēpulsōs: dēlātōs
[^ULY-15]: praecavendum: cavendum,
[^ULY-16]: corripuit: prehendit.
[^ULY-17]: dīvolsīs: dīvīsīs.

### 30. No Way of Escape.

Dum haec geruntur, Graecōrum animōs tantus terror occupāvit ut nē vōcem quidem ēdere possent, sed omnī spē salūtis dēpositā mortem praesentem exspectārent. At Polyphēmus, postquam famēs hāc tam horribilī cēnā dēpulsa est, humī prōstrātus somnō sē dedit. Quod cum vīdisset Ulixēs, tantam occāsiōnem reī bene gerendae nōn omittendam arbitrātus, in eō erat[^ULY-18] ut pectus mōnstrī gladiō trānsfīgeret. Cum tamen nihil temere agendum exīstimāret, cōnstituit explōrāre, antequam hōc faceret, quā ratiōne ex antrō ēvādere possent. At cum saxum animadvertisset, quō introitus obstrūctus erat, nihil sibi prōfutūrum intellēxit sī Polyphēmum interfēcisset. Tanta enim erat ēius saxī magnitūdō ut nē ā decem quidem hominibus āmovērī posset. Quae cum ita essent, Ulixēs hōc dēstitit cōnātū et ad sociōs rediit; quī, cum intellēxissent quō in locō rēs essent, nūllā spē salūtis oblātā, dē fortūnīs suīs dēspērāre coepērunt. Ille tamen, nē animōs dēmitterent[^ULY-19], vehementer hortātus est; dēmōnstrāvit sē iam anteā ē multīs et magnīs perīculīs ēvāsisse, neque dubium esse quīn in tantō discrīmine diī auxilium adlātūrī essent.

[^ULY-18]: in eō erat ut: minimum āfuit quīn
[^ULY-19]: animōs dēmitterent: animōs dēspondērent.

### 31. A Plan for Vengeance.

Ortā lūce Polyphēmus iam ē somnō excitātus idem quod hesternō diē[^ULY-20] fēcit; correptīs enim duōbus ē reliquīs virīs, carnem eōrum sine morā[^ULY-21] dēvorāvit. Tum, cum saxum āmōvisset, ipse cum pecore suō ex antrō prōgressus est. Quod cum vidērent Graecī, magnam in spem vēnērunt sē post paulum ēvāsūrōs. Mox tamen ab hāc spē repulsī sunt; nam Polyphēmus, postquam omnēs ovēs exiērunt, saxum in locum restituit. Reliquī omnī spē salūtis dēpositā lāmentīs lacrimīsque sē dēdidērunt: Ulixēs vērō quī, ut suprā dēmōnstrāvimus, vir magnī fuit cōnsilī, etsī bene intellegēbat rem in discrīmine[^ULY-22] esse, nōndum omnīnō dēspērābat. Tandem postquam diū tōtō animō cōgitāvit, hōc cēpit cōnsilium. Ē lignīs quae in antrō reposita sunt, pālum magnum dēlēgit, quem summā cum dīligentiā praeacūtum fēcit; tum postquam sociīs quid fierī vellet ostendit, reditum Polyphēmī exspectābat.

[^ULY-20]: hesternō diē: herī.
[^ULY-21]: sine morā: statim.
[^ULY-22]: discrīmine: perīāulō.

### 32. A Glass too Much.

Sub vesperum Polyphēmus ad antrum rediit et eōdem modō quō anteā cēnāvit. Tum Ulixēs utrem[^ULY-23] vīnī prōmpsit[^ULY-24], quem forte, ut in tālibus rēbus accidere cōnsuēvit, sēcum attulerat, et postquam magnam crātēram vīnō replēvit, gigantem ad bibendum prōvocāvit. Polyphēmus, quī numquam anteā vīnum gustāverat, tōtam crātēram statim hausit; quod cum fēcisset, tantam voluptātem percēpit ut iterum et tertium crātēram replērī iusserit. Tum cum quaesīvisset quō nōmine Ulixēs appellārētur, ille respondit sē Nēminem appellārī. Quod cum audīvisset, Polyphēmus ita locūtus est: “Hanc tibi grātiam prō tantō beneficiō referam[^ULY-25]; tē ultimum omnium dēvorābō.” Hīs dictīs cibō vīnōque gravātus recubuit et post breve tempus somnō oppressus est. Tum Ulixēs sociīs convocātīs, “Habēmus,” inquit, “quam petiimus facultātem[^ULY-26]; nē igitur tantam occāsiōnem reī bene gerendae omittāmus.”

[^ULY-23]: utrem: pellem.
[^ULY-24]: prōmpsit: prōtulit.
[^ULY-25]: referam: reddam.
[^ULY-26]: facultātem: occāsiōnem.

### 33. Noman.

Hīs dictīs postquam extrēmum pālum ignī calefēcit, oculum Polyphēmī dum dormit flagrante lignō trānsfōdit[^ULY-27]; quō factō, omnēs in dīversās spēluncae partīs sē abdidērunt. At ille subitō illō dolōre, quod necesse fuit, ē somnō excitātus, clāmōrem terribilem sustulit et dum per spēluncam errat, Ulixī manum inicere cōnābātur; cum tamen iam omnīnō caecus esset, nūllō modō hōc efficere potuit. Intereā reliquī Cyclōpēs clāmōre audītō undique ad spēluncam convēnērunt et ad introitum[^ULY-28] adstantēs quid Polyphēmus ageret quaesīvērunt et quam ob causam tantum clāmōrem sustulisset. Ille respondit sē graviter volnerātum esse et magnō dolōre adficī. Cum tamen cēterī quaesīvissent quis eī vim intulisset, respondit ille Nēminem id fēcisse. Quibus audītīs, ūnus ē Cyclōpibus, “At sī nēmō,” inquit, “tē volnerāvit, haud dubium est quīn cōnsiliō deōrum, quibus resistere nec possumus nec volumus, hōc suppliciō adficiāris” Hīs dictīs abiērunt Cyclōpēs eum in īnsāniam incidisse arbitrātī.

[^ULY-27] trānsfōdit: trānsfīxit
[^ULY-28] introitum: aditum.

### 34. Escape.

At Polyphēmus, ubi sociōs suōs abīsse sēnsit, furōre atque āmentiā impulsus Ulixem iterum quaerere coepit; tandem cum portam invēnisset, saxum quō obstrūcta erat āmōvit, ut pecus ad agrōs exīret. Tum ipse in introitū sēdit et ut quaeque ovis ad locum vēnerat tergum ēius manibus tractābat, nē virī inter ovīs exīre possent. Quod cum animadvertisset Ulixēs, hōc iniit cōnsilium[^ULY-29]; bene enim intellēxit omnem spem salūtis in dolō magis quam in virtūte pōnī. Prīmum trēs quās vīdit pinguissimās ex ovibus dēlēgit. Quibus inter sē vīminibus cōnexīs, ūnum sociōrum ventribus eārum ita subiēcit ut omnīnō latēret[^ULY-30]: deinde ovīs hominem sēcum ferentīs ad portam ēgit. Id accidit quod fore suspicātus erat. Polyphēmus enim, postquam manūs tergīs eārum imposuit, ovīs praeterīre passus est. Ulixēs, ubi rem ita fēlīciter ēvēnisse vīdit, omnīs suōs sociōs ex ōrdine eōdem modō ēmīsit; quō factō, ipse ultimus ēvāsit.

[^ULY-29]: iniit cōnsilium: cēpit cōnsilium
[^ULY-30]: latēret: cēlārētur

### 35. Out of Danger.

Hīs rēbus ita cōnfectīs, Ulixēs cum sociīs maximē veritus nē Polyphēmus fraudem[^ULY-31] sentīret, quam celerrimē ad lītus contendit. Quō cum vēnissent, ab iīs quī nāvī praesidiō relictī erant, magnā cum laetitiā[^ULY-32] acceptī sunt. Hī enim, cum animīs anxiīs iam trēs diēs reditum eōrum in hōrās exspectāvissent, eōs in perīculum grave incidisse, id quod erat, suspicātī, ipsī auxiliandī causā ēgredī parābant. Tum Ulixēs nōn satis tūtum esse arbitrātus sī in eō locō manēret, quam celerrimē proficīscī cōnstituit. Iussit igitur omnīs nāvem cōnscendere et ancorīs sublātīs paulum ā lītore in altum prōvectus est. Tum magnā vōce exclāmāvit, “Tū, Polyphēme, quī iūra hospitī spernis, iūstam et dēbitam poenam immānitātis[^ULY-33] tuae solvistī.” Hāc vōce audītā Polyphēmus īrā vehementer commōtus ad mare sē contulit et ubi intellēxit nāvem paulum ā lītore remōtam esse saxum ingēns manū correptum in eam partem coniēcit, unde vōcem venīre sēnsit. Graecī autem, etsī minimum āfuit quīn[^ULY-34] submergerentur, nūllō acceptō damnō cursum tenuērunt.

[^ULY-31]: fraudem: dolum
[^ULY-32]: laetitiā: gaudiō, opp. dolōre.
[^ULY-33]: immānitātis: crūdēlitātis.
[^ULY-34]: minimum āfuit quīn: prope.

### 36. The Country of the Winds.

Pauca mīllia passuum ab eō locō prōgressus Ulixēs ad īnsulam quandam, nōmine Aeoliam, nāvem appulit. Haec patria erat Ventōrum.

> Hīc vāstō rēx Aeolus antrō  
> Lūctantēs[^ULY-35] ventōs tempestātēsque sonōrās  
> Imperiō premit ac vinclīs et carcere frēnat  

Ibi rēx ipse Graecōs hospitiō accēpit atque iīs persuāsit ut ad recuperandās vīrīs paucōs diēs in eā regiōne commorārentur[^ULY-36]. Septimō diē cum sociī ē labōribus sē recēpissent, Ulixēs, nē annī tempore ā nāvigātiōne exclūderētur, sibi sine morā proficīscendum statuit[^ULY-37]. Tum Aeolus, quī bene sciēbat eum maximē cupidum esse patriae videndae, Ulixī iam profectūrō magnum dedit saccum ē coriō cōnfectum, in quō ventōs omnīs praeter ūnum inclūserat. Zephyrum tantum praetermīserat[^ULY-38], quod illum ventum ad Ithacam nāvigandō idōneum esse sciēbat. Ulixēs hōc dōnum libenter accēpit et grātiīs prō tantō beneficiō relātīs[^ULY-39] saccum ad mālum ligāvit. Tum omnibus ad profectiōnem parātīs merīdiānō fere tempore ē portū solvit.

[^ULY-35]: lūctantēs: inter sē pugnantēs
[^ULY-36]: commorārentur: manērent
[^ULY-37]: statuit: cōnstituit
[^ULY-38]: praetermīserat: omīserat,
[^ULY-39]: grātiīs... relātīs: grātiīs āctīs

### 37. The Wind-Bag.

Novem diēs ventō secundissimō cursum tenuērunt, iamque in cōnspectum patriae suae vēnerant, cum Ulixēs lassitūdine cōnfectus, ipse enim manū suā gubernābat, ad quiētem capiendam recubuit. At sociī, quī iamdūdum mīrābantur quid in illō saccō inclūsum esset, cum vidērent ducem somnō oppressum esse, tantam occāsiōnem nōn omittendam arbitrātī sunt, crēdēbant enim aurum et argentum ibi cēlārī[^ULY-40]. Itaque spē lucrī[^ULY-41] adductī saccum sine morā solvērunt: quō factō, ventī

> Velut[^ULY-42] agmine factō  
> Quā data[^ULY-43] porta ruunt et terrās turbine perflant.  

Extemplō[^ULY-44] tanta tempestās subitō coorta est ut illī cursum tenēre nōn possent, sed in eandem partem unde erant profectī referrentur. Ulixēs ē somnō excitātus, quō in locō rēs esset, statim intellēxit. Saccum solūtum et Ithacam post tergum relictam vīdit. Tum vērō maximā indignātiōne exarsit sociōsque obiūrgābat, quod cupiditāte pecūniae adductī spem patriae videndae prōiēcissent.

[^ULY-40]: cēlārī: latēre
[^ULY-41]: lucrī: pecūniae.
[^ULY-42]: velut: sīcut.
[^ULY-43]: data: aperta.
[^ULY-44]: extemplō: statim
[^ULY-45]: obiūrgābat: culpābat.

### 38. Drawing Lots.

Brevī intermissō spatiō, Graecī īnsulae cuidam appropinquāvērunt quam Circē, fīlia Sōlis, incolēbat. Ibi cum nāvem appulisset, Ulixēs in terram frūmentandī causā ēgrediendum esse statuit; cognōverat enim frūmentum quod in nāvī habērent iam dēficere[^ULY-46]. Sociīs igitur ad sē convocātīs, quō in locō rēs esset et quid fierī vellet ostendit. Cum tamen omnēs in memoriā tenērent quam crūdēlī morte occubuissent[^ULY-47] iī quī nūper in patriam Cyclōpum ēgressī essent, nēmō repertus est quī hōc negōtium suscipere vellet. Quae cum ita essent, rēs ad contrōversiam dēducta est. Tandem Ulixēs cōnsēnsū omnium sociōs in duās partīs dīvīsit, quārum alterī Eurylochus, vir summae virtūtis, alterī ipse praeesset[^ULY-48]. Tum hī duo inter sē sortītī sunt, uter in terram ēgrederētur. Hōc factō, Eurylochō sorte ēvēnit[^ULY-49] ut cum duōbus et vīgintī sociīs rem susciperet.

[^ULY-46]: dēficere: dēesse.
[^ULY-47]: occubuissent: mortuī essent
[^ULY-48]: praeesset: dux esset.
[^ULY-49]: ēvēnit: accidit.

### 39. The House of the Enchantress.

Hīs rēbus ita cōnstitūtīs, iī quī sorte ductī erant in interiōrem partem īnsulae profectī sunt. Tantus tamen timor animōs eōrum occupāverat[^ULY-50] ut nihil dubitārent quīn mortī obviam īrent. Vix quidem poterant iī quī in nāvī relictī erant lacrimās tenēre, crēdēbant enim sē sociōs suōs numquam iterum vīsūrōs. Illī autem aliquantum itineris prōgressī ad vīllam quandam pervēnērunt, summā magnificentiā aedificātam; cuius ad ōstium[^ULY-51] cum adīssent, carmen dulcissimum audīvērunt. Tanta autem fuit ēius vōcis dulcēdō ut nūllō modō retinērī possent quīn iānuam[^ULY-52] pulsārent. Hōc factō, ipsa Circē forās[^ULY-53] exiit et summā cum benignitāte omnīs in hospitium invītāvit. Eurylochus īnsidiās comparārī suspicātus forīs exspectāre cōnstituit, at reliquī reī novitāte adductī intrāvērunt. Convīvium magnificum invēnērunt omnibus rēbus īnstrūctum[^ULY-55] et iussū dominae libentissimē accubuērunt. At Circē vīnum quod servī apposuērunt medicāmentō quōdam miscuerat, quod cum illī bibissent, gravī sopōre[^ULY-55] subitō oppressī sunt.

[^ULY-50]: occupāverat: corripuerat,
[^ULY-51]: ōstium: introitum
[^ULY-52]: iānuam: portam.
[^ULY-53]: forās: ē domō.
[^ULY-54]: īnstrūctum: parātum.
[^ULY-55]: sopōre: somnō.

### 40. Men changed to Pigs.

Tum Circē, quae artis magicae summam scientiam habēbat, baculō aureō quod gerēbat capita eōrum tetigit; quō factō omnēs in porcōs subitō conversī sunt. Intereā Eurylochus ignārus quid in aedibus agerētur ad ōstium sedēbat; postquam tamen ad sōlis occāsum anxiō animō et sollicitō exspectāverat, sōlus ad nāvem regredī[^ULY-56] cōnstituit. Eō cum vēnisset, ānxietāte ac timōre ita perturbā- tus fuit ut quae vīdisset vix lūcide nārrāre posset. At Ulixēs satis intellēxit sociōs suōs in perīculō versārī[^ULY-57] et gladiō correptō Eurylochō imperāvit ut sine morā viam ad istam domum mōnstrāret. Ille tamen multīs cum lacrimīs Ulixem complexus obsecrāre[^ULY-58] coepit, nē in tantum perīculum sē committeret: Sī quid gravius[^ULY-59] eī accidisset, omnium salūtem in summō discrīmine futūram. Ulixēs autem respondit sē nēminem invītum sēcum adductūrum; eī licēre, sī māllet, in nāvī manēre; sē ipsum sine ūllō auxiliō rem susceptūrum. Hōc cum magnā vōce dīxisset, ē nāvī dēsiluit et nūllō sequente sōlus in viam sē dedit[^ULY-60].

[^ULY-56]: regredī: redīre
[^ULY-57]: versārī: esse.
[^ULY-58]: obsecrāre: ōrāre.
[^ULY-59]: gravius: trīstius.
[^ULY-60]: in viam sē dedit: profectus est.

### 41. The Counter Charm.

Aliquantum itineris prōgressus ad vīllam magnificam pervēnit, quam cum oculīs perlūstrāsset, statim intrāre statuit, intellēxit enim hanc esse eandem dē quā Eurylochus mentiōnem fēcisset. At cum in eō esset ut līmen trānsīret, subitō obviam eī stetit adulēscēns fōrmā pulcherrimā, aureum baculum manū gerēns[^ULY-61]. Hīc Ulixem iam domum intrantem manū corripuit et “Quō ruis?” inquit, “Nōnne scīs hanc esse Circēs domum? Hīc inclūsī sunt amīcī tuī ex hūmānā speciē[^ULY-62] in porcōs conversī. Num vīs ipse in eandem calamitātem venīre?” Ulixēs simul ac vōcem audīvit deum Mercurium agnōvit, nūllīs tamen precibus ab īnstitūtō cōnsiliō dēterrērī potuit. Quod cum Mercurius sēnsisset, herbam quandam eī dedit, quam contrā carmina maximē valēre dīcēbat. “Hanc cape,” inquit, “et ubi Circē tē baculō tetigerit, tū strictō gladiō impetum in eam vidē ut faciās.” Hīs dictīs Mercurius

> Mortālēs vīsūs mediō sermōne relīquit,  
> Et procul in tenuem ex oculīs ēvānuit auram.  

[^ULY-61]: gerēns: ferēns.
[^ULY-62]: speciē: figūrā.
[^ULY-63]: vidē: cūrā.
[^ULY-64]: procul: longē.


### 42. The Enchantress Foiled.

Brevī intermissō spatiō[^ULY-65], Ulixēs ad omnia perīcula subeunda parātus ōstium[^ULY-66] pulsāvit et foribus patefactīs ab ipsā Circē benignē exceptus est. Omnia eōdem modō atque[^ULY-67] anteā facta sunt. Cēnam magnificē īnstrūctam vīdit et accumbere iussus est. Mox, ubi famēs cibō dēpulsa est, Circē pōculum aureum vīnō replētum Ulixī dedit. Ille, etsī suspicātus est venēnum sibi parātum esse, pōculum exhausit. Quō factō, Circē postquam caput ēius baculō tetigit, ea verba locūta est quibus sociōs ēius anteā in porcōs converterat. Rēs tamen omnīnō aliter ēvēnit atque illa spērāverat. Tanta enim vīs erat ēius herbae quam dederat Mercurius ut neque venēnum neque verba quidquam efficere possent. Ulixēs autem, sīcut iusserat Mercurius, gladiō strictō impetum in eam fēcit et mortem minitābātur. Tum Circē, cum sēnsisset artem suam nihil valēre, multīs cum lacrimīs eum obsecrāre coepit, nē vītam adimeret[^ULY-68].

[^ULY-65]: spatiō: tempore.
[^ULY-66]: ōstium: iānuam
[^ULY-67]: atque: ut.
[^ULY-68]: adimeret: prīvāret.

### 43. Pigs changed to Men.

Ulixēs autem, ubi sēnsit eam timōre perterritam esse, postulāvit ut sociōs sine morā in hūmānam speciem redūceret, certior enim factus erat ā deō Mercuriō eōs in porcōs conversōs esse: nisi id factum esset, ostendit sē dēbitās poenās sūmptūrum. At Circē hīs rēbus graviter commōta[^ULY-69] ad pedēs ēius sē prōiēcit et multīs cum lacrimīs iūre iūrandō[^ULY-70] cōnfirmāvit sē quae ille imperāsset omnia factūram. Tum porcōs in ātrium immittī iussit. Illī datō signō inruērunt et cum ducem suum agnōvissent, magnō dolōre adfectī sunt[^ULY-71], quod nūllō modō potuērunt eum dē rēbus suīs[^ULY-72] certiōrem facere. Circē tamen unguentō quōdam corpora eōrum ūnxit; quō factō omnēs post breve tempus in speciem hūmānam redditī sunt. Magnō cum gaudiō Ulixēs amīcōs agnōvit et nūntium ad lītus mīsit, quī reliquīs Graecīs sociōs receptōs esse dīceret. Illī autem hīs rēbus cognitīs statim ad domum Circaeam sē contulērunt; quō cum vēnissent, omnēs ūniversī laetitiae sē dēdidērunt.

[^ULY-69]: commōta: perterrita.
[^ULY-70]: iūre iūrandō cōnfirmāvit: iūrāvit.
[^ULY-71]: dolōre adfectī sunt: dolōrem percēpērunt
[^ULY-72]: rēbus suīs: calamitāte.

### 44. Afloat Again.

Postrīdiē ēius diēī Ulixēs in animō habēbat ex īnsulā quam celerrimē discēdere. Circē tamen, cum haec cognōvisset, ex odiō ad amōrem conversa omnibus precibus eum ōrāre et obtestārī coepit ut paucōs diēs apud sē morārētur et hōc tandem impetrātō tanta beneficia in eum contulit[^ULY-73] ut facile eī persuāsum sit ut diūtius manēret. Postquam tamen tōtum annum apud Circēn cōnsūmpserat, Ulixēs magnō dēsīderiō patriae suae videndae mōtus est. Sociīs igitur ad sē convocātīs, quid in animō habēret ostendit. Ubi tamen ad lītus dēscendit, nāvem suam tempestātibus ita adflīctam invēnit ut ad nāvigandum paene inūtilis esset. Hāc rē cognitā, omnia quae ad nāvīs reficiendās ūsuī sunt comparārī iussit; quā in rē tantam dīligentiam omnēs praebēbant ut ante tertium diem opus cōnfēcerint. At Circē, ubi vīdit omnia ad profectiōnem parāta esse, rem aegrē ferēbat et Ulixem vehementer obsecrābat ut eō cōnsiliō dēsisteret. Ille tamen, nē annī tempore ā nāvigātiōne exclūderētur, mātūrandum sibi exīstimāvit et tempestātem idōneam nactus nāvem solvit. Multa quidem perīcula Ulixī subeunda erant antequam in patriam suam pervenīret, quae tamen in hōc locō longum est perscrībere.

[^ULY-73]: contulit: dedit.

## The seven kings of Rome.

### 1. Rōmānī imperī exōrdium.

Proca, rēx Albānōrum, Numitōrem et Amūlium fīliōs habuit. Numitōrī, quī nātū maior erat, rēgnum relīquit; sed Amūlius pulsō frātre rēgnāvit et, ut eum subole[^KIN-01] prīvāret, Rheam Silviam, ēius fīliam, Vestae sacerdōtem fēcit, quae tamen Rōmulum et Remum geminōs ēdidit[^KIN-02]. Eā rē cognitā Amūlius ipsam in vincula coniēcit, parvulōs alveō impositōs abiēcit in Tiberim, quī tunc forte super rīpās erat effūsus; sed relābente[^KIN-03] flūmine eōs aqua in siccō relīquit. Vāstae tum in eīs locīs sōlitūdinēs erant. Lupa, ut fāmā trāditum est, ad vāgītum accurrit, īnfantīs linguā lambit, ūbera eōrum ōrī admōvit mātremque sē gessit.

Cum lupa saepius ad parvulōs velutī ad catulōs reverterētur, Faustulus, pāstor rēgius, rē animadversā eōs tulit in casam et Accae Lārentiae coniugī dedit ēducandōs. Adultī deinde hī inter pāstōrēs prīmō lūdicrīs certāminibus vīrēs auxēre, deinde vēnandō saltūs peragrāre et latrōnēs ā rapīnā pecorum arcēre[^KIN-04] coepērunt. Quā rē cum eīs īnsidiātī essent latrōnēs, Remus captus est, Rōmulus vī sē dēfendit. Tum Faustulus necessitāte compulsus indicāvit Rōmulō quis esset eōrum avus, quae māter. Rōmulus statim[^KIN-05] armātīs pāstōribus Albam properāvit.

Intereā Remum latrōnēs ad Amūlium rēgem perdūxērunt, eum accūsantēs quasi Numitōris agrōs īnfestāre[^KIN-06] solitus esset; itaque Remus ā rēge Numitōrī ad supplicium trāditus est; at cum Numitor, adulēscentis voltum cōnsīderāns, aetātem minimēque servīlem indolem[^KIN-07] comparāret, haud[^KIN-08] procul erat quīn nepōtem agnōsceret. Nam Remus ōris līneāmentīs erat mātrī simillimus aetāsque expositiōnis temporibus congruēbat[^KIN-09]. Ea rēs dum Numitōris animum anxium tenet, repente Rōmulus supervenit, frātrem līberat, interēmptō[^KIN-10] Amūliō avum Numitōrem in rēgnum restituit.

Deinde Rōmulus et Remus urbem, in eīsdem locīs ubi expositī ubique ēducātī erant, condidērunt; sed ortā inter eōs contentiōne uter nōmen novae urbī daret eamque imperiō regeret, auspicia dēcrēvērunt adhibēre[^KIN-11]. Remus prior sex volturēs, Rōmulus posteā duodecim vīdit. Sīc Rōmulus, victor auguriō, urbem Rōmam vocāvit. Ad novae urbis tūtēlam[^KIN-12] sufficere vallum vidēbātur. Cuius angustiās inrīdēns cum Remus saltū id trāiēcisset, eum īrātus Rōmulus interfēcit hīs increpāns verbīs: “Sīc deinde, quīcumque alius trānsiliet moenia mea.” Ita sōlus potītus est imperiō Rōmulus.

[^KIN-01]: subole: prōgeniē.
[^KIN-02]: ēdidit: peperit.
[^KIN-03]: relābente: refluente.
[^KIN-04]: arcēre: prohibēre.
[^KIN-05]: statim: sine morā.
[^KIN-06]: īnfestāre: vexāre.
[^KIN-07]: indolem: nātūram.
[^KIN-08]: haud: nōn.
[^KIN-09]: congruēbat: conveniēbat.
[^KIN-10]: interēmptō: interfectō.
[^KIN-11]: adhibēre: ūtī.
[^KIN-12]: tūtēlam: praesidium.

### 2. Rōmulus, Rōmānōrum Rēx Prīmus.

*753-715 (?) B.C.*

Rōmulus imāginem urbis magis quam urbem fēcerat; incolae dēerant. Erat in proximō[^KIN-13] lūcus; hunc asȳlum fēcit. Et statim eō mīra vīs[^KIN-14] latrōnum pāstōrumque cōnfūgit. Cum vērō uxōrēs ipse populusque nōn habērent, lēgātōs circā vīcīnās gentīs mīsit, quī societātem cōnūbiumque novō populō peterent. Nusquam benignē audīta lēgātiō est; lūdibrium etiam additum: “Cūr nōn fēminīs quoque asȳlum aperuistis? Id enim compār foret cōnūbium.” Rōmulus aegritūdinem animī dissimulāns lūdōs parat; indīcī deinde fīnitimīs spectāculum iubet. Multī convēnēre studiō etiam videndae novae urbis, maximē Sabīnī cum līberīs et coniugibus. Ubi spectāculī tempus vēnit eōque conversae mentēs cum oculīs erant, tum signō datō iuvenēs Rōmānī discurrunt, virginēs rapiunt.

Haec fuit statim causa bellī. Sabīnī enim ob virginēs raptās bellum adversus Rōmānōs sūmpsērunt[^KIN-15] et, cum Rōmae appropinquārent, Tarpēiam virginem nactī sunt, quae aquam forte extrā moenia petītum ierat. Huius pater Rōmānae praeerat arcī. Titus Tatius, Sabīnōrum dux, Tarpēiae optiōnem mūneris[^KIN-16] dedit, sī exercitum suum in Capitōlium perdūxisset. Illa petiit quod Sabīnī in sinistrīs[^KIN-17] manibus gererent, vidēlicet[^KIN-18] et ānulōs et armillās. Quibus dolōsē prōmissīs Tarpēia Sabīnōs in arcem perdūxit, ubi Tatius scūtīs eam obruī iussit; nam et ea in laevīs habuerant. Sīc impia prōditiō celerī poenā vindicāta est.

Deinde Rōmulus ad certāmen prōcessit et in eō locō ubi nunc Rōmānum Forum est, pugnam cōnseruit[^KIN-19]. Prīmō impetū vir inter Rōmānōs īnsignis, nōmine Hostīlius, fortissimē dīmicāns cecidit; cuius interitū[^KIN-20] cōnsternātī Rōmānī fugere coepērunt. Iam Sabinī clāmitābant: “Vīcimus perfidōs hospitēs, imbellīs hostīs. Nunc sciunt longē aliud esse virginēs rapere, aliud pugnāre cum virīs.” Tunc Rōmulus arma ad caelum tollēns Iovī aedem vōvit, et exercitus seu forte seu[^KIN-21] dīvīnitus restitit. Itaque proelium redintegrātur; sed raptae mulierēs crīnibus passīs ausae sunt sē inter tēla volantia īnferre et hinc patrēs hinc virōs ōrantēs, pācem conciliārunt.

Rōmulus foedere cum Tatiō ictō et Sabīnōs in urbem recēpit et rēgnum cum Tatiō sociāvit. Vērum nōn ita multō post occīsō Tatiō ad Rōmulum potentātus omnis recidit[^KIN-22]. Centum deinde ex seniōribus ēlēgit, quōrum cōnsiliō omnia ageret, quōs senātōrēs nōmināvit propter senectūtem. Trēs equitum centuriās cōnstituit, populum in trīgintā cūriās distribuit. Hīs ita ōrdinātīs cum ad exercitum lūstrandum cōntiōnem in campō ad Caprae palūdem habēret, subitō coorta est tempestās cum magnō fragōre tonitribusque et Rōmulus ē cōnspectū ablātus est. Ad deōs trānsīsse volgō crēditus est; cui reī fidem fēcit Iūlius Proculus, vir nōbilis. Ortā enim inter patrēs et plēbem sēditiōne, in cōntiōnem prōcessit iūre iūrandō adfirmāns vīsum ā sē Rōmulum augustiōre fōrmā, eundemque praecipere ut sēditiōnibus abstinērent et rem mīlitārem colerent; futūrum ut omnium gentium dominī exsisterent. Aedēs in colle Quirīnālī Rōmulō cōnstitūta, ipse prō deō cultus et Quirīnus est appellātus.

[^KIN-13]: in proximō: prope.
[^KIN-14]: vīs: numerus.
[^KIN-15]: sūmpsērunt: suscēpērunt.
[^KIN-16]: mūneris: dōnī.
[^KIN-17]: sinistrīs: laevās.
[^KIN-18]: vidēlicet: id est.
[^KIN-19]: cōnseruit: commīsit.
[^KIN-20]: interitū: morte.
[^KIN-21]: seu...seu: vel...vel.
[^KIN-22]: recidit: rediit.

### 3. Numa Pompilius, Rōmānōrum Rēx Secundus.

*715-673 (?) B.C.*

Successit Rōmulō Numa Pompilius, vir inclutā[^KIN-23] iūstitiā et religiōne. Is Curibus, ex oppidō Sabīnōrum, accītus est[^KIN-24]. Quī cum Rōmam vēnisset, ut populum ferum religiōne mītigāret, sacra plūrima īnstituit. Āram Vestae cōnsecrāvit et ignem in ārā perpetuō alendum virginibus dedit. Flāminem Iovis sacerdōtem creāvit eumque īnsignī veste et curūlī sellā adōrnāvit. Dīcitur quondam ipsum Iovem ē caelō ēlicuisse[^KIN-25]. Hīc ingentibus fulminibus in urbem dēmissīs dēscendit in nemus Aventīnum, ubi Numam docuit quibus sacrīs fulmina essent prōcūranda[^KIN-26] et praetereā imperī certa pignora populō Rōmānō datūrum sē esse prōmīsit. Numa laetus rem populō nūntiāvit. Postrīdiē omnēs ad aedīs rēgiās convēnērunt silentēsque exspectābant quid futūrum esset. Atque sōle ortō dēlābitur ē caelō scissō[^KIN-27] scūtum, quod ancīle appellāvit Numa. Id nē fūrtō auferrī posset, Māmurium fabrum ūndecim scūta eādem fōrmā fabricāre iussit. Duodecim autem Saliōs Mārtis sacerdōtēs lēgit, quī ancīlia, sēcrēta illa imperī pignora, custōdīrent et Kalendīs Mārtiīs per urbem canentēs et rīte saltantēs ferrent.

Annum in duodecim mēnsīs ad cursum lūnae dēscrīpsit[^KIN-28]; nefāstōs fāstōsque diēs fēcit; portās Iānō geminō aedificāvit, ut esset index pācis et bellī; nam apertus, in armīs esse cīvitātem, clausus, pācātōs circā omnīs populōs, significābat.

Lēgēs quoque plūrimās et ūtilēs tulit Numa. Ut vērō maiōrem īnstitūtīs suīs auctōritātem conciliāret, simulāvit sibi cum deā Ēgeriā esse conloquia nocturna, ēiusque monitū sē omnia quae ageret facere. Lūcus erat, quem medium fōns perennī rigābat aquā; eō saepe Numa sine arbitrīs[^KIN-29] sē īnferēbat, velut[^KIN-30] ad congressum deae: ita omnium animōs eā pietāte imbuit ut fidēs ac iūs iūrandum nōn minus quam lēgum et poenārum metus cīvīs continēret. Bellum quidem nūllum gessit, sed nōn minus cīvitātī prōfuit quam Rōmulus. Morbō exstīnctus[^KIN-31] in Iāniculō monte sepultus est. Ita duo deinceps rēgēs, ille bellō, hīc pāce, cīvitātem auxērunt. Rōmulus septem et trīgintā rēgnāvit annōs, Numa trēs et quadrāgintā.

[^KIN-23]: inclutā: clārā.
[^KIN-24]: accītus est: arcessītus est.
[^KIN-25]: ēlicuisse: ēdūxisse.
[^KIN-26]: prōcūranda: āvertenda.
[^KIN-27]: scissō: dīvīsō.
[^KIN-28]: dēscrīpsit: dīvīsit.
[^KIN-29]: arbitrīs: testibus.
[^KIN-30]: velut: velutī
[^KIN-31]: exstīnctus: mortuus.

### 4. Tullus Hostilius, Rōmānōrum Rēx Tertius.

*673-641 (?) B.C.*

Mortuō Numā Tullus Hostīlius rēx creātus est. Hīc nōn sōlum proximō rēgī dissimilis, sed ferōcior[^KIN-32] etiam Rōmulō fuit. Eō rēgnante bellum inter Albānōs et Rōmānōs exortum est. Ducibus Hostīliō et Fūfetiō placuit rem paucōrum certāmine[^KIN-33] fīnīrī. Erant apud Rōmānōs trigeminī frātrēs Horātiī, trēs apud Albānōs Cūriātiī. Cum eīs agunt rēgēs ut prō suā quisque patriā dīmicent ferrō. Foedus ictum est eā lēge[^KIN-34], ut unde victōria ibi imperium esset.

Ictō foedere trigeminī arma capiunt et in medium inter duās aciēs prōcēdunt. Cōnsēderant utrimque duo exercitūs. Datur signum īnfestīsque[^KIN-35] armīs ternī iuvenēs, magnōrum exercituum animōs gerentēs[^KIN-36], concurrunt. Ut[^KIN-37] prīmō concursū increpuēre[^KIN-38] arma micantēsque fulsēre gladiī, horror ingēns spectantīs perstringit[^KIN-39]. Cōnsertīs deinde manibus statim duo Rōmānī alius super alium exspīrantēs cecidērunt; trēs Albānī volnerātī. Ad cāsum Rōmānōrum conclāmāvit gaudiō exercitus Albānus. Rōmānōs iam spēs tōta dēserēbat. Ūnum Horātium trēs Cūriātiī circumsteterant. Forte is integer[^KIN-40] fuit; sed quia tribus impār erat, ut distraheret hostīs, fugam capessīvit, singulōs per intervālla secūtūrōs esse ratus[^KIN-41]. Iam aliquantum spatī ex eō locō ubi pugnātum est aufūgerat, cum respiciēns videt ūnum ē Cūriātiīs haud procul ab sēsē abesse. In eum magnō impetū redit et, dum Albānus exercitus inclāmat Cūriātiīs ut opem ferant frātrī, iam Horātius eum occīderat. Alterum deinde, priusquam tertius posset cōnsequī, interfēcit.

Iam singulī supererant, sed nec spē nec vīribus pavēs. Alter erat intāctus ferrō et geminātā victōriā ferōx; alter fessum volnere fessum cursū trahēbat corpus. Nec illud proelium fuit. Rōmānus exsultāns male[^KIN-42] sustinentem arma Cūriātium cōnficit[^KIN-43], iacentem spoliat. Rōmānī ovantēs ac grātulantēs Horātium accipiunt et domum dēdūcunt. Prīnceps ībat Horātius trium frātrum spolia prae sē gerēns. Cui obvia fuit soror, quae dēspōnsa fuerat ūnī ex Cūriātiīs, vīsōque super umerōs frātris palūdāmentō spōnsī, quod ipsa cōnfēcerat, flēre et crīnīs solvere coepit. Movet ferōcis iuvenis animum complōrātiō[^KIN-44] sorōris in tantō gaudiō pūblicō; itaque strictō gladiō trānsfīgit puellam, simul eam verbīs increpāns[^KIN-45]: “Abī hinc cum immātūrō amōre ad spōnsum, oblīta frātrum, oblīta patriae. Sīc eat quaecumque Rōmāna lūgēbit hostem.”

Atrōx id vīsum est facinus patribus plēbīque; quā rē raptus est in iūs[^KIN-46] Horātius et apud iūdicēs condemnātus. Iam accesserat līctor iniciēbatque laqueum. Tum Horātius ad populum prōvocāvit. Intereā pater Horātī senex prōclāmābat fīliam suam iūre caesam esse; et iuvenem amplexus spoliaque Cūriātiōrum ostentāns ōrābat populum nē sē, quem paulō ante cum ēgregiā stirpe[^KIN-47] cōnspexissent, orbum līberīs faceret. Nōn tulit populus patris lacrimās iuvenemque absolvit admīrātiōne magis virtūtis quam iūre causae. Ut tamen caedēs manifesta expiārētur, pater quibusdam sacrificiīs perāctīs[^KIN-48] trānsmīsit per viam tigillum et fīlium capite adopertō[^KIN-49] velut sub iugum mīsit; quod tigillum sorōrium appellātum est.

Nōn diū pāx Albāna mānsit[^KIN-50]; nam Mettius Fūfetius, dux Albānōrum, cum sē invidiōsum[^KIN-51] apud cīvīs vidēret, quod bellum ūnō paucōrum certāmine fīnīsset, ut rem corrigeret, Vēientēs Fīdēnātēsque adversus Rōmānōs concitāvit. Ipse ā Tullō in auxilium arcessītus aciem in collem subdūxit, ut fortūnam bellī exspectāret et sequerētur. Quā rē Tullus intellēctā magnā vōce ait suō illud iussū Mettium facere, ut hostēs ā tergō circumvenīrentur. Quō audītō hostēs territī et victī sunt. Posterō diē Mettius cum ad grātulandum Tullō vēnisset, iussū illīus quadrīgīs religātus et in dīversa distractus est. Deinde Tullus Albam propter ducis perfidiam dīruit[^KIN-52] et Albānōs Rōmam trānsīre iussit.

Rōma interim crēvit Albae ruīnīs; duplicātus est cīvium numerus; mōns Caelius urbī additus et, quō frequentius habitārētur, eam sēdem Tullus rēgiae cēpit ibique deinde habitāvit. Auctārum vīrium fīdūciā[^KIN-53] ēlātus bellum Sabīnīs indīxit: pestilentia īnsecūta est; nūlla tamen ab armīs quiēs dabātur. Crēdēbat enim rēx bellicōsus salūbriōra[^KIN-54] mīlitiae quam domī esse iuvenum corpora, sed ipse quoque diūturnō morbō est implicātus[^KIN-55]. Tunc vērō adeō frāctī simul cum corpore sunt spīritūs illī ferōcēs ut nūllī reī posthāc nisi sacrīs operam daret. Memorant[^KIN-56] Tullum fulmine ictum cum domō cōnflagrāsse. Tullus magnā glōriā bellī rēgnāvit annōs duōs et trīgintā.

[^KIN-32]: ferōcior: bellicōsior.
[^KIN-33]: certāmine: pugnā.
[^KIN-34]: lēge: conditiōne.
[^KIN-35]: īnfestīs: inimīcīs.
[^KIN-36]: gerentēs: habentēs.
[^KIN-37]: ut: cum.
[^KIN-38]: increpuēre: resonāvērunt.
[^KIN-39]: perstringit: corripit.
[^KIN-40]: integer: involnerātus.
[^KIN-41]: ratus: exīstimāns.
[^KIN-42]: male: vix.
[^KIN-43]: cōnficit: interficit.
[^KIN-44]: complōrātiō: lactus.
[^KIN-45]: increpāns: culpāns.
[^KIN-46]: iūs: iūdicium.
[^KIN-47]: stirpe: prōgeniē.
[^KIN-48]: perāctīs: perfectīs.
[^KIN-49]: adopertō: tēctō.
[^KIN-50]: mānsit: dūrāvit.
[^KIN-51]: invidiōsum: invīsum.
[^KIN-52]: dīruit: dēlēvit.
[^KIN-53]: fīdūciā: fīde.
[^KIN-54]: salūbriōra: validiōra.
[^KIN-55]: implicātus: adflīctus.
[^KIN-56]: memorant: nārrant.

### 5. Ancus Marcius, Rōmānōrum Rēx Quārtus.

*641-616 (?) B.C.*

Tullō mortuō Ancum Mārcium rēgem populus creāvit. Numae Pompilī nepōs Ancus Mārcius erat, aequitāte et religiōne avō similis. Tunc Latīnī, cum quibus Tullō rēgnante ictum foedus erat, sustulerant[^KIN-57] animōs et incursiōnem in agrum Rōmānum fēcērunt. Ancus, priusquam eīs bellum indīceret, lēgātum mīsit, quī rēs repeteret, eumque mōrem posterī accēpērunt. Id autem hōc modō fīēbat. Lēgātus, ubi ad fīnīs eōrum vēnit ā quibus rēs repetuntur, capite vēlātō[^KIN-58], “Audī, Iuppiter,” inquit, “audīte, fīnēs huius populī. Ego sum pūblicus nūntius populī Rōmānī: verbīs meīs fidēs sit.” Deinde peragit[^KIN-59] postulāta. Sī nōn dēduntur rēs quās exposcit[^KIN-60], hastam in fīnīs hostium ēmittit bellumque ita indīcit. Lēgātus quī eā dē rē mittitur fētiālis, rītusque bellī indīcendī iūs fētiāle appellātur.

Lēgātō Rōmānō rēs repetentī superbē respōnsum est ā Latīnīs: quā rē bellum hōc modō eīs indictum est. Ancus exercitū cōnscrīptō profectus Latīnōs fūdit[^KIN-61] et complūribus oppidīs dēlētīs[^KIN-62] cīvīs Rōmam trādūxit. Cum autem in tantā hominum multitūdine facinora clandestīna fierent, Ancus carcerem in mediā urbe ad terrōrem incrēscentis audāciae aedificāvit. Īdem nova moenia urbī circumdedit, Iāniculum montem ponte subliciō in Tiberī factō urbī coniūnxit, in ōre Tiberis Ōstiam urbem condidit. Plūribus aliīs rēbus intrā paucōs annōs cōnfectīs immātūrā[^KIN-63] morte praereptus obiit.

[^KIN-57]: sustulerant: ērēxerant.
[^KIN-58]: vēlātō: adopertō
[^KIN-59]: peragit: explicat.
[^KIN-60]: exposcit: postulat.
[^KIN-61]: fūdit: fugāvit.
[^KIN-62]: dēlētīs: dīrutīs.
[^KIN-63]: immātūrā: praemātūrā.

### 6. Lucius Tarquinius Priscus, Rōmānōrum Rēx Quīntus.

*616-578 (?) B.C.*

Ancō rēgnante Lūcius Tarquinius, Tarquiniīs ex Etrūriae urbe profectus, cum coniuge et fortūnīs omnibus Rōmam commigrāvit. Additur haec fābula: advenientī aquila pilleum sustulit et super carpentum, cui Tarquinius īnsidēbat, cum magnō clangōre volitāns rūrsus capitī aptē reposuit; inde sublīmis abiit. Tanaquil coniūnx, caelestium prōdigiōrum perīta, rēgnum eī portendī intellēxit; itaque, virum[^KIN-64] complexa, excelsa[^KIN-65] et alta spērāre eum iussit. Hās spēs cōgitātiōnēsque sēcum portantēs urbem ingressī sunt, domiciliōque ibi comparātō Tarquinius pecūniā et industriā dignitātem atque etiam Ancī rēgis familiāritātem cōnsecūtus est; ā quō tūtor līberīs relictus rēgnum intercēpit[^KIN-66] et ita administrāvit, quasi iūre adeptus[^KIN-67] esset.

Tarquinius Prīscus Latīnōs bellō domuit; Circum Maximum aedificāvit; dē Sabīnīs triumphāvit; mūrum lapideum urbī circumdedit. Equitum centuriās duplicāvit, nōmina mūtāre nōn potuit, dēterritus, ut ferunt, Attī Nāvī auctōritāte. Attus enim, eā tempestāte[^KIN-68] augur inclutus, id fierī posse negābat, nisi avēs addīxissent[^KIN-69]; īrātus rēx in experīmentum artis eum interrogāvit fierīne posset quod ipse mente concēpisset; Attus auguriō āctō fierī posse respondit. “Atquī hōc,” inquit rēx, “agitābam, num cōtem illam secāre novāculā possem.” “Potes ergō,” inquit augur, et rēx secuisse dīcitur. Tarquinius fīlium tredecim annōrum, quod in proeliō hostem percussisset[^KIN-70], praetextā bullāque dōnāvit; unde haec ingenuōrum puerōrum īnsignia esse coepērunt.

Supererant duo Ancī fīliī, quī aegrē ferentēs sē paternō rēgnō fraudātōs esse rēgī īnsidiās parāvērunt. Ex pāstōribus duōs ferōcissimōs dēligunt ad patrandum facinus. Eī simulātā rixā in vestibulō rēgiae tumultuantur. Quōrum clāmor cum penitus in rēgiam pervēnisset, vocātī ad rēgem pergunt. Prīmō uterque vōciferārī coepit et certātim alter alterī obstrepere. Cum vērō iussī essent invicem dīcere, ūnus ex compositō rem ōrdītur; dumque intentus in eum sē rēx tōtus āvertit, alter ēlātam secūrim in ēius caput dēiēcit, et relictō in volnere tēlō ambō forās sē prōripiunt.

[^KIN-64]: virum: coniugem.
[^KIN-65]: excelsa: ēgregia
[^KIN-66]: intercēpit: ūsūrpāvit.
[^KIN-67]: adeptus: cōnsecūtus
[^KIN-68]: tempestāte: tempore.
[^KIN-69]: addīxissent: secundae fuissent.
[^KIN-70]: percussisset: interfēcisset.

### 7. Servius Tullius, Rōmānōrum Rēx Sextus.

*578-534 (?) B.C.*

Post hunc Servius Tullius suscēpit imperium genitus ex nōbilī fēminā, captīvā tamen et famulā[^KIN-71]. Quī cum in domō Tarquinī Prīscī ēducārētur, ferunt[^KIN-72] prōdigium vīsū ēventūque mīrābile accidisse. Flammae speciēs puerī dormientis caput amplexa est. Hōc vīsū Tanaquil summam eī dignitātem portendī intellēxit coniugīque suāsit ut eum haud secus[^KIN-73] ac[^KIN-74] suōs līberōs ēducāret. Is postquam adolēvit, et fortitūdine et cōnsiliō īnsignis fuit. In proeliō quōdam, in quō rēx Tarquinius adversus Sabīnōs cōnflīxit, mīlitibus sēgnius[^KIN-75] dīmicantibus, raptum signum in hostem mīsit. Cuius recipiendī grātiā Rōmānī tam ācriter pugnāvērunt ut et signum et victōriam referrent. Quā rē ā Tarquiniō gener adsūmptus est; et cum Tarquinius occīsus esset, Tanaquil, Tarquinī uxor, mortem ēius cēlāvit populumque ex superiōre parte aedium[^KIN-76] adlocūta, ait rēgem grave quidem, sed nōn lētāle[^KIN-77] volnus accēpisse eumque petere ut interim, dum convalēsceret, Serviō Tulliō dictō audientēs essent. Sīc Servius Tullius rēgnāre coepit, sed rēctē imperium administrāvit. Sabinōs subēgit; montīs trēs, Quirīnālem, Vīminālem, Esquilīnum urbī adiūnxit; fossās circā mūrum dūxit. Īdem cēnsum ōrdināvit et populum in classīs et centuriās distribuit.

Servius Tullius aliquod urbī decus[^KIN-78] addere volēbat. Iam tum inclutum erat Diānae Ephesiae fānum. Id commūniter ā cīvitātibus Asiae factum fāma ferēbat. Itaque Latīnōrum populīs suāsit ut et ipsī fānum Diānae cum populō Rōmānō Rōmae in Aventīnō monte aedificārent. Quō factō bōs mīrae magnitūdinis cuidam Latīnō nāta dīcitur et respōnsum[^KIN-79] somniō datum, eum populum summam imperī habitūrum cuius cīvis bovem illam Diānae immolāsset[^KIN-80]. Latīnus bovem ad fānum Diānae ēgit et causam sacerdōtī Rōmānō exposuit. Ille callidus dīxit prius eum vīvō flūmine manūs abluere dēbēre. Latīnus dum ad Tiberim dēscendit, sacerdōs bovem immolāvit. Ita imperium cīvibus sibique glōriam adquīsīvit[^KIN-81].

Servius Tullius fīliam alteram ferōcem, mītem alteram habēns, cum Tarquinī fīliōs parī[^KIN-82] esse animō vidēret, ferōcem mītī, mītem ferōcī in mātrimōnium dedit, nē duo violenta ingenia mātrimōniō iungerentur. Sed mītēs seu forte seu fraude periērunt; ferōcīs mōrum similitūdō coniūnxit. Statim Tarquinius ā Tulliā incitātus advocātō senātū rēgnum paternum repetere coepit. Quā rē audītā Servius dum ad cūriam contendit, iussū Tarquinī per gradūs dēiectus et domum refugiēns interfectus est. Tullia carpentō vecta in Forum properāvit et coniugem ē cūriā ēvocātum prīma rēgem salūtāvit; cuius iussū cum ē turbā ac tumultū dēcessisset domumque redīret, vīsō patris corpore mūliōnem cūnctantem[^KIN-83] et frēna inhibentem[^KIN-84] super ipsum corpus carpentum agere iussit. Unde vīcus ille scelerātus dictus est. Servius Tullius rēgnāvit annōs quattuor et quadrāgintā.

[^KIN-71]: famulā: servā.
[^KIN-72]: ferunt: dīcunt.
[^KIN-73]: secus: aliter.
[^KIN-74]: ac: quam.
[^KIN-75]: sēgnius: ignāvius.
[^KIN-76]: aedium: domūs.
[^KIN-77]: lētāle: mortiferum.
[^KIN-78]: decus: ōrnāmentum.
[^KIN-79]: respōnsum: ōrāculum.
[^KIN-80]: immolāsset: sacrificāsset.
[^KIN-81]: adquīsīvit: cōnsecūtus est
[^KIN-82]: parī: similī.
[^KIN-83]: cūnctantem: dubitantem.
[^KIN-84]: inhibentem: retinentem.

### 8. Tarquinius Superbus, Rōmānōrum Rēx Septimus et Ultimus.

*534-510 (?) B.C.*

Tarquinius Superbus rēgnum sceleste[^KIN-85] occupāvit. Tamen bellō strēnuus Latīnōs Sabīnōsque domuit. Urbem Gabiōs in potestātem redēgit fraude Sextī fīlī. Is cum indigne[^KIN-86] ferret eam urbem ā patre expugnārī nōn posse, ad Gabīnōs sē contulit, patris saevitiam[^KIN-87] in sē conquerēns. Benignē ā Gabiīnīs exceptus paulātim eōrum benevolentiam cōnsequitur, fīctīs blanditiīs ita eōs adliciēns ut apud omnīs plūrimum posset et ad postrēmum dux bellī ēligerētur. Tum ē suīs ūnum ad patrem mittit scīscitātum[^KIN-88] quidnam sē facere vellet. Pater nūntiō fīlī nihil respondit, sed velut dēlīberābundus in hortum trānsiit ibique inambulāns sequente nūntiō altissima papāverum capita baculō dēcussit. Nūntius fessus exspectandō rediit Gabiōs. Sextus cognitō silentiō patris et factō intellēxit quid vellet pater. Prīmōrēs[^KIN-89] cīvitātis interēmit patrīque urbem sine ūllā dīmicātiōne[^KIN-90] trādidit.

Posteā rēx Ardeam urbem obsidēbat. Ibi cum in castrīs essent, Tarquinius Collātīnus, sorōre rēgis nātus, forte cēnābat apud Sextum Tarquinium cum iuvenibus rēgiīs. Incidit[^KIN-91] dē uxōribus mentiō: cum suam ūnus quisque laudāret, placuit experīrī. Itaque citātīs equīs Rōmam āvolant; rēgiās nurūs in convīviō et lūxū dēprehendunt[^KIN-92]. Pergunt inde Collātiam; Lucrētiam, Collātīnī uxōrem, inter ancillās lānae dēditam inveniunt. Ea ergō cēterīs praestāre iūdicātur. Paucīs interiectīs diēbus Sextus Collātiam rediit et Lucrētiae vim attulit[^KIN-93]. Illa posterō diē advocātīs patre et coniuge rem exposuit et sē cultrō, quem sub veste abditum habēbat, occīdit. Conclāmant vir paterque et in exitium[^KIN-94] rēgum coniūrant. Tarquiniō Rōmam redeuntī clausae sunt urbis portae et exsilium indictum.

In antīquīs annālibus memoriae haec sunt prōdita. Anus hospita atque incognita ad Tarquinium quondam
Superbum rēgem adiit, novem librōs ferēns, quōs esse dīcēbat dīvīna ōrācula: eōs sē velle vēnum dare. Tarquinius pretium percontātus est: mulier nimium atque immēnsum poposcit. Rēx, quasi anus aetāte dēsiperet[^KIN-95], dērīsit. Tum illa foculum cum ignī appōnit et trēs librōs ex novem deūrit; et, ecquid reliquōs sex eōdem pretiō emere vellet, rēgem interrogāvit. Sed Tarquinius id multō rīsit magis dīxitque anum iam procul dubiō dēlīrāre[^KIN-96]. Mulier ibīdem statim trēs aliōs librōs exussit; atque id ipsum dēnuō[^KIN-97] placidē rogat, ut trēs reliquōs eōdem illō pretiō emat. Tarquinius ōre[^KIN-98] iam sēriō atque attentiōre animō fit; eam cōnstantiam cōnfīdentiamque nōn neglegendam intellegit; librōs trēs reliquōs mercātur[^KIN-99] nihilō minōre pretiō quam quod erat petītum prō omnibus. Sed eam mulierem tunc ā Tarquiniō dīgressam posteā nusquam locī vīsam cōnstitit. Librī trēs in sacrāriō conditī Sibyllīnīque appellātī. Ad eōs, quasi ad ōrāculum, Quīndecim virī adeunt, cum diī immortālēs pūblicē cōnsulendī sunt.

[^KIN-85]: sceleste: nefārie.
[^KIN-86]: indigne: aegrē
[^KIN-87]: saevitiam: crūdēlitātem.
[^KIN-88]: scīscitātum: rogātum.
[^KIN-89]: prīmōrēs: prīncipēs.
[^KIN-90]: dīmicātiōne: certāmine.
[^KIN-91]: incidit: accidit.
[^KIN-92]: dēprehendunt: inveniunt.
[^KIN-93]: attulit: fēcit, intulit.
[^KIN-94]: exitium: interitum
[^KIN-95]: dēsiperet: stulta esset.
[^KIN-96]: dēlīrāre: īnsānam esse.
[^KIN-97]: dēnuō: rūrsus
[^KIN-98]: ōre: voltū.
[^KIN-99]: mercātur: emit.

## Fables

### 1. Haedus et Lupus.

Haedus, stāns in tēctō domūs, lupō praetereuntī maledīxit. Cui lupus, “Nōn tū,” inquit, “sed tēctum mihi maledīcit.”

Saepe locus et tempus hominēs timidōs audācis reddit.

### 2. Grūs et Pāvō.

Pāvō cōram[^FAB-01] grue pennās suās explicāns[^FAB-02], “Quanta est,” inquit, “fōrmōsitās[^FAB-04] mea et tua dēfōrmitās!” At grūs ēvolāns, “Et quanta est,” inquit, “levitās mea et tua tarditās!”

Monet haec fābula nē, ob aliquod bonum quod nōbīs nātūra tribuit[^FAB-04], aliōs contemnāmus quibus nātūra alia et fortasse māiōra dedit.

[^FAB-01]: cōram: prō.
[^FAB-02]: explicāns: ostentāns.
[^FAB-03]: fōrmōsitās: pulchritūdō.
[^FAB-04]: tribuit: dat.

### 3. Pāvō.

Pāvō graviter conquerēbātur apud[^FAB-05] Iūnōnem, dominam suam, quod vōcis suāvitās sibi negāta esset, dum luscinia, avis tam parum decōra[^FAB-06], cantū excellat. Cui Iūnō, “Et meritō,” inquit; “nōn enim omnia bona in ūnum cōnferrī[^FAB-07] oportuit.”

[^FAB-05]: apud: cōram
[^FAB-06]: decōra: pulchra.
[^FAB-07]: cōnferrī: tribuī

### 4. Capra et Lupus.

Lupus capram in altā rūpe stantem cōnspicātus[^FAB-08], “Cūr nōn,” inquit, “relinquis nūda illa et sterilia loca, et hūc dēscendis in herbidōs campōs, quī tibi laetum[^FAB-09] pābulum offerunt?” Cui respondit capra, “Mihi nōn est in animō dulcia tūtīs[^FAB-10] praepōnere[^FAB-11].”

[^FAB-08]: cōnspicātus: vidēns.
[^FAB-09]: laetum: abundāns.
[^FAB-10]: tūtīs: salvīs.
[^FAB-11]: praepōnere: mālle.

### 5. Canis et Bovēs.

Canis iacēbat in praesaepī bovēsque lātrandō ā pābulō arcēbat[^FAB-12]. Cui ūnus boum, “Quanta ista,” inquit, “invidia est, quod nōn pateris ut eō cibō vēscāmur quem tū ipse capere nec velīs nec possīs!”

Haec fābula invidiae indolem[^FAB-13] dēclārat[^FAB-14].

[^FAB-12]: arcēbat: prohibēbat.
[^FAB-13]: indolem: nātūram.
[^FAB-14]: dēclārat: expōnit.

### 6. Volpes et Leo.

Volpēs, quae numquam leōnem vīderat, cum eī forte occurrisset, ita est perterrita ut paene morerētur formīdine[^FAB-15]. Eundem cōnspicāta iterum, timuit quidem, sed nēquāquam ut anteā. Tertiō illī obviam facta, ausa est etiam propius accēdere eumque adloquī.

[^FAB-15]: formīdine: timōre.

### 7. Cancrī.

Cancer dīcēbat fīliō, “Mī fīlī, nē sīc oblīquīs semper gressibus incēde, sed rēctā viā perge[^FAB-16].” Cui ille, “Mī pater,” respondit, “libenter tuīs praeceptīs obsequar[^FAB-17], sī tē prius idem facientem vīderō.”

Docet haec fābula adulēscentiam nūllā rē magis quam exemplīs īnstruī[^FAB-18].

[^FAB-16]: perge: prōgredere.
[^FAB-17]: obsequar: pārēbō.
[^FAB-18]: īnstruī: docērī.

### 8. Bovēs.

In eōdem prātō pāscēbantur trēs bovēs in maximā concordiā et sīc ab omnī ferārum incursiōne[^FAB-19] tūtī erant. Sed dissidiō[^FAB-20] inter illōs ortō, singulī ā ferīs petītī et laniātī sunt.

Fābula docet quantum bonī sit in concordiā.

[^FAB-19]: incursiōne: impetū.
[^FAB-20]: dissidiō: dissēnsiōne.

### 9. Asinus.

Asinus pelle leōnis indūtus territābat hominēs et bēstiās, tamquam[^FAB-21] leō esset. Sed forte, dum sē celerius movet, aurēs ēminēbant; unde agnitus in pistrīnum abductus est, ubi poenās petulantiae[^FAB-22] dedit.

Haec fābula stolidōs notat quī immeritīs honōribus superbiunt.

[^FAB-21]: tamquam: quasi.
[^FAB-22]: petulantiae: impudentiae.

### 10. Mulier et Gallīna.

Mulier quaedam habēbat gallīnam, quae eī cottīdiē ōvum pariēbat aureum. Hinc suspicārī coepit illam aurī massam intus cēlāre et gallīnam occīdit. Sed nihil in eā repperit nisi[^FAB-23] quod in aliīs gallīnīs reperīrī solet. Itaque dum māiōribus dīvitiīs inhiat[^FAB-24], etiam minōrēs perdidit.

[^FAB-23]: nisi: praeter.
[^FAB-24]: inhiat: cupit.

### 11. Tubicen.

Tubicen ab hostibus captus, “Nē mē,” inquit, “interficite; nam inermis sum, neque quidquam habeō praeter hanc tubam.” At hostēs, “Propter hōc ipsum,” inquiunt, “tē interimēmus[^FAB-25], quod, cum ipse pugnandī sīs imperītus, aliōs ad pugnam incitāre solēs.”

Fābula docet nōn sōlum maleficōs esse pūniendōs, sed etiam eōs quī aliōs ad male faciendum inrītent[^FAB-26].

[^FAB-25]: interimēmus : interficiēmus
[^FAB-26]: inrītent: incitent.

### 12. Volpēs et ūva.

Volpēs ūvam in vīte cōnspicāta ad illam subsiliit omnium vīrium suārum contentiōne, sī eam forte attingere posset. Tandem dēfatīgāta inānī[^FAB-27] labōre discēdēns dīxit, “At nunc etiam acerbae sunt, nec eās in viā repertās tollerem.”

Haec fābula docet multōs ea contemnere quae sē adsequī[^FAB-28] posse dēspērent.

[^FAB-27]: inānī: inūtilī.
[^FAB-28]: adsequī: cōnsequī.

### 13. Mūrēs.

Mūrēs aliquandō[^FAB-29] habuērunt cōnsilium, quō modo ā fēle cavērent. Multīs aliīs prōpositīs, omnibus placuit ut eī tintinnābulum adnecterētur; sīc enim ipsōs sonitū admonitōs eam fugere posse. Sed cum iam inter mūrīs quaererētur, quī fēlī tintinnābulum adnecteret, nēmō repertus est.

Fābula docet in suādendō plūrimōs esse audācis, sed in ipsō perīculō timidōs.

[^FAB-29]: aliquandō: ōlim.

### 14. Lupus et Grūs.

In faucibus lupī os inhaeserat. Mercēde[^FAB-30] igitur condūcit gruem quī illud extrahat. Hōc grūs longitūdine collī facile effēcit. Cum autem mercēdem postulāret, subrīdēns lupus et dentibus īnfrendēns, “Num tibi,” inquit, “parva mercēs vidētur, quod caput incolume[^FAB-31] ex lupī faucibus extrāxistī?”

[^FAB-30]: mercēde: pretiō.
[^FAB-31]: incolume: salvum.

### 15. Agricola et Auguis.

Agricola anguem repperit frīgore paene exstīnctum[^FAB-32]. Misericordiā mōtus eum fōvit sinū et subter ālās recondidit[^FAB-33]. Mox anguis recreātus vīrīs recēpit et agricolae prō beneficiō lētāle[^FAB-34] volnus īnflīxit.

Haec fābula docet quālem mercēdem[^FAB-35] malī prō beneficiīs reddere soleant.

[^FAB-32]: exstīnctum: mortuum.
[^FAB-33]: recondidit: cēlāvit.
[^FAB-34]: lētāle: mortiferum.
[^FAB-35]: mercēdem: grātiam.

### 16. Asinus et Equus.

Asinus equum beātum[^FAB-36] praedicābat, quī tam cōpiōsē pāscerētur, cum sibi post molestissimōs labōrēs nē paleae quidem satis praebērētur[^FAB-37]. Forte autem bellō exortō equus in proelium agitur, et circumventus ab hostibus, post incrēdibilīs labōrēs tandem multīs volneribus cōnfossus, conlābitur[^FAB-38]. Haec omnia asinus cōnspicātus, “Ō mē stolidum,” inquit, “quī beātitūdinem ex praesentis temporis fortūnā aestimāverim!”

[^FAB-36]: beātum: fēlīcem.
[^FAB-37]: praebērētur: darētur.
[^FAB-38]: conlābitur: cadit.

### 17. Agricola et Fīliī.

Agricola senex[^FAB-39], cum mortem sibi appropinquāre sentīret, fīliōs convocāvit, quōs, ut fierī[^FAB-40] solet, interdum discordāre nōverat et fascem virgulārum adferrī iubet. Quibus adlātīs, fīliōs hortātur ut hunc fascem frangerent. Quod cum facere nōn possent, distribuit singulās virgās, iīsque celeriter frāctīs, docuit illōs quam firma rēs esset concordia quamque imbēcilla[^FAB-41] discordia.

[^FAB-39]: senex: vetus.
[^FAB-40]: fierī: accidere.
[^FAB-41]: imbēcilla: īnfirma.

### 18. Equus et Asinus.

Asinus onustus sarcinīs equum rogāvit ut aliquā parte oneris sē levāret, sī sē vīvum vidēre vellet. Sed ille asinī precēs repudiāvit[^FAB-42]. Paulō post igitur asinus labōre cōnsūmptus in viā corruit[^FAB-43] et efflāvit animam. Tum agitātor omnīs sarcinās quās asinus portāverat atque īnsuper etiam pellem asinō dētractam in equum imposuit. Ibi[^FAB-44] ille sērō priōrem superbiam dēplōrāns, “Ō mē miserum,” inquit, “quī parvulum onus in mē recipere nōluerim, cum nunc cōgar tantās sarcinās ferre ūnā cum pelle comitis meī, cuius precēs tam superbē contempseram.”

[^FAB-42]: repudiāvit: contempsit.
[^FAB-43]: corruit: conlābitur.
[^FAB-44]: ibi: tum.

### 19. Mulier et Ancillae.

Mulier vidua, quae texendō vītam sustentābat[^FAB-45], solēbat ancillās suās dē nocte excitāre ad opus, cum prīmum gallī cantum audīvisset. At illae diūturnō labōre fatīgātae statuērunt[^FAB-46] gallum interficere. Quō factō, dēteriōre[^FAB-47] condiciōne quam prius esse coepērunt. Nam domina dē hōrā noctis incerta nunc famulās[^FAB-48] saepe iam prīmā nocte excitābat.

[^FAB-45]: sustentābat: sustinēbat.
[^FAB-46]: statuērunt: dēcrēvērunt.
[^FAB-47]: dēteriōre: peiōre.
[^FAB-48]: famulās: servās.

### 20. Senex et Mors.

Senex in silvā ligna cecīderat iīsque sublātīs domum redīre coepit. Cum aliquantum viae prōgressus esset, et onere et viā dēfatīgātus fascem dēposuit et sēcum aetātis[^FAB-49] et inopiae mala contemplātus mortem clārā vōce invocāvit, quae ipsum ab omnibus hīs malīs līberāret. Tum mors senis precibus audītīs subitō adstitit et, quid vellet, percontātur[^FAB-50]. At senex quem iam vōtōrum suōrum paenitēbat, “Nihil,” inquit, “sed requīrō, quī onus paululum adlevet[^FAB-51], dum ego rūrsus subeō.”

[^FAB-49]: aetātis: senectūtis.
[^FAB-50]: percontātur: interrogat.
[^FAB-51]: adlevet: tollat.

### 21. Corvus et Volpēs.

Corvus alicunde[^FAB-52] cāseum rapuerat et cum illō in altam arborem subvolārat. Volpēcula illum cāseum appetēns[^FAB-53] corvum blandīs verbīs adorītur[^FAB-54]; cumque prīmum fōrmam ēius pennārumque nitōrem[^FAB-55] laudāsset, “Pol,” inquit, “tē avium rēgem esse dīcerem, sī cantus pulchritūdinī tuae respondēret.” Tum ille laudibus volpis īnflātus etiam cantū sē valēre dēmōnstrāre voluit. Ita vērō ē rōstrō apertō cāseus dēlāpsus est, quem volpēs adreptum dēvorāvit.

Haec fābula docet vītandās esse adūlātōrum vōcēs, quī blanditiīs[^FAB-56] suīs nōbīs īnsidiantur.

[^FAB-52]: alicunde: ab aliquō locō.
[^FAB-53]: appetēns: cupiēns.
[^FAB-54]: adorītur: adloquitur.
[^FAB-55]: nitōrem: splendōrem.
[^FAB-56]: blanditiīs: blandīs verbīs.

### 22. Leō.

Societātem iūnxerant leō, iuvenca, capra, ovis. Praedā autem, quam cēperant, in quattuor partīs aequālīs dīvīsā, leō, “Prīma,” ait, “mea est; dēbētur enim haec praestantiae meae. Tollam et secundam, quam merētur rōbur meum. Tertiam vindicat sibi ēgregius labor meus. Quārtam quī sibi adrogāre[^FAB-57] voluerit, is sciat sē habitūrum mē inimīcum sibi.” Quid facerent imbēcillae[^FAB-58] bēstiae, aut quae sibi leōnem īnfestum[^FAB-59] habēre vellet?

[^FAB-57]: adrogāre: vindicāre.
[^FAB-58]: imbēcillae: īnfirmae.
[^FAB-59]: īnfestum: inimīcum.

### 23. Mūs et Rūsticus.

Mūs ā rūsticō in cāricārum acervō dēprehēnsus tam ācrī morsū ēius digitōs volnerāvit ut ille eum dīmitteret dīcēns, “Nihil, mehercule, tam pusillum[^FAB-60] est, quod dē salūte dēspērāre dēbeat, modo sē dēfendere et vim dēpulsāre velit.”

[^FAB-60]: pusillum: parvulum.

### 24. Rānae et Iuppiter.

Rānae aliquandō rēgem sibi ā Iove petīvisse[^FAB-61] dīcuntur. Quārum ille precibus exōrātus[^FAB-62] trabem ingentem in lacum dēiēcit. Rānae sonitū perterritae prīmum refūgēre, deinde vērō trabem in aquā natantem cōnspicātae magnō cum contemptū in eā cōnsēdērunt aliumque sibi novīs clāmōribus rēgem expetīvērunt[^FAB-63]. Tum Iuppiter eārum stultitiam pūnītūrus hydrum illīs mīsit, ā quō cum plūrimae captae perīrent, sērō eās stolidārum precum paenituit.

[^FAB-61]: petīvisse: rogāvisse.
[^FAB-62]: exōrātus: adductus.
[^FAB-63]: expetīvērunt: valdē petīvērunt.

### 25. Puer Mendāx.

Puer ovīs pāscēns crēbrō[^FAB-64] per lūsum magnīs clāmōribus opem rūsticōrum implōrāverat, lupōs gregem suum aggressōs esse fingēns[^FAB-65]. Saepe autem frūstrātus[^FAB-66] eōs quī auxilium lātūrī advēnerant, tandem lupō rē vērā inruente[^FAB-67], multīs cum lacrimīs vīcīnōs ōrāre coepit ut sibi et gregī subvenīrent. At illī eum pariter ut anteā lūdere exīstimantēs precēs ēius et lacrimās neglēxērunt, ita ut lupus līberē in ovīs grassārētur[^FAB-68] plūrimāsque eārum dīlaniāret.

[^FAB-64]: crēbrō: saepe.
[^FAB-65]: fingēns: simulāns.
[^FAB-66]: frūstrātus: cum dēcēpisset.
[^FAB-67]: inruente: aggrediente.
[^FAB-68]: grassārētur: aggrederētur.

### 26. Rūsticus et Canis Fidēlis.

Rūsticus in agrōs exiit ad opus suum. Fīliolum, quī in cūnīs iacēbat, relīquit canī fidēlī atque validō custōdiendum. Adrēpsit anguis immānis, quī puerulum exstīnctūrus erat. Sed custōs fidēlis corripit eum dentibus acūtīs, et, dum eum necāre studet, cūnās simul ēvertit super exstīnctum anguem. Paulō post ex arvō rediit agricola; cum cūnās ēversās cruentumque canis rictum vidēret, īrā accenditur. Temerē igitur custōdem fīliolī interfēcit ligōne, quem manibus tenēbat. Sed ubi cūnās restituit, super anguem occīsum repperit puerum vīvum et incolumem. Paenitentia facinoris sēra fuit.

### 27. Cancer.

Mare cancer ōlim[^FAB-69] dēseruit, in lītore  
Pāscendī cupidus[^FAB-70]. Volpēs hunc simul aspicit  
Iēiūna, simul accurrit, et praedam capit.  
“Nē,” dīxit ille, “iūre plector[^FAB-71], quī, salō[^FAB-72]  
Cum fuerim nātus, voluerim solō ingredī!”  
Suus ūnīcuique praefinītus est locus,  
Quem praeterīre sine perīclō nōn licet.  

[^FAB-69]: ōlim: aliquandō.
[^FAB-70]: cupidus: avidus.
[^FAB-71]: plector: pūnior.
[^FAB-72]: salō: marī.

### 28. Culex et Taurus.

In cornū taurī parvulus quondam culex  
Cōnsēdit; sēque dīxit, mōle sī suā  
Eum gravāret, āvolātūrum īlicō[^FAB-73].  
At ille, “Nec tē cōnsīdentem sēnseram.”  

[^FAB-73]: īlicō: extemplō.

### 29. Dē Vitiīs Hominum.

Pērās imposuit Iuppiter nōbīs duās:  
Propriīs[^FAB-73] replētam[^FAB-74] vitiīs post tergum dedit,  
Aliēnīs ante pectus suspendit gravem.  

Hāc rē[^FAB-75] vidēre nostra mala nōn possumus;  
Aliī simul dēlinquunt[^FAB-76], cēnsōrēs sumus.  

[^FAB-73]: propriīs: nostrīs.
[^FAB-74]: replētam: plēnam.
[^FAB-75]: hāc rē: unde.
[^FAB-76]: dēlinquunt: peccant.

## Gaius Iūlius Caesar.

*100-44 B.C.*

C. Iūlius Caesar, nōbilissimā genitus familiā annum agēns sextum et decimum patrem āmīsit. Cornēliam, Cinnae fīliam, dūxit uxōrem; cuius pater cum esset Sullae inimīcissimus, is Caesarem voluit compellere[^CAE-01] ut eam repudiāret; neque id potuit efficere. Quā rē Caesar bonīs spoliātus cum etiam ad necem[^CAE-02] quaererētur, mūtātā veste nocte urbe ēlāpsus est et quamquam tunc quārtānae morbō labōrābat[^CAE-03], prope per singulās noctīs latebrās commūtāre cōgēbātur; et comprehēnsus[^CAE-04] ā Sullae lībertō, nē ad Sullam perdūcerētur, vix datā pecūniā ēvāsit. Postrēmō per propinquōs et adfīnīs suōs veniam impetrāvit. Satis cōnstat, Sullam, cum dēprecantibus amīcissimīs et ōrnātissimīs virīs aliquamdiū dēnegāsset[^CAE-05] atque illī pertināciter contenderent, expugnātum[^CAE-06] tandem dīxisse eum, quem incolumem[^CAE-07] tantō opere cuperent, aliquandō optimātium partibus, quās sēcum simul dēfendissent, exitiō futūrum; nam Caesarī multōs Mariōs inesse.

Mortuō Sullā Rhodum sēcēdere statuit, ut per ōtium Apollōniō Molōnī, tunc clārissimō dīcendī magistrō, operam daret. Hūc dum trāicit, ā praedōnibus captus est mānsitque apud eōs prope quadrāgintā diēs. Per omne autem illud spatium ita sē gessit ut pīrātīs pariter terrōrī venerātiōnīque esset. Comitēs interim servōsque ad expediendās[^CAE-08] pecūniās quibus redimerētur dīmīsit. Vīgintī talenta pīrātae postulāverant; ille quīnquāgintā datūrum sē spopondit. Quibus numerātīs[^CAE-09] cum expositus esset in lītore, cōnfestim[^CAE-10] Mīlētum, quae urbs proximē aberat, properāvit ibique contractā classe, invectus in eum locum in quō ipsī praedōnēs erant, partem classis fugāvit, partem mersit, aliquot nāvīs cēpit pīrātāsque in potestātem redāctōs eō suppliciō, quod illīs saepe minātus inter iocum erat, adfēcit crucīque suffīxit.

Caesar quaestor factus in Hispāniam profectus est. Quō profectus cum Alpīs trānsīret et ad cōnspectum pauperis cuiusdam vīcī comitēs per iocum inter sē disputārent, num illīc etiam esset ambitiōnī locus, sēriō dīxit Caesar, mālle sē ibi prīmum esse, quam Rōmae secundum. Dominātiōnis avidus[^CAE-11] ā prīmā aetāte rēgnum concupīscēbat semperque in ōre habēbat hōs Eurīpidis, Graecī poētae, versūs:

> Nam sī violandum est iūs, rēgnandī grātiā  
> Violandum est, aliīs rēbus pietātem[^CAE-12] colās.  

Cumque Gādēs, quod est Hispāniae oppidum, vēnisset, animadversā apud Herculis templum magnī Alexandrī imāgine ingemuit et lacrimās fūdit. Causam quaerentibus amīcīs, “Nōnne,” inquit, “idōnea dolendī causa est quod nihildum memorābile gesserim in eā aetāte, quā iam Alexander orbem terrārum subēgerat?”

Aedīlis praeter Comitium ac Forum etiam Capitōlium ōrnāvit porticibus. Vēnātiōnēs autem lūdōsque et cum conlēgā M. Bibulō et sēparātim ēdidit[^CAE-13]. Hīs autem rēbus patrimōnium effūdit tantumque cōnflāvit[^CAE-14] aes aliēnum ut ipse dīceret sibi opus esse mīliēns sēstertium, ut habēret nihil.

Cōnsul deinde creātus cum M. Bibulō, societātem cum Gnaeō Pompēiō et Mārcō Crassō iūnxit Caesar, nē quid agerētur in rē pūblicā, quod displicuisset ūllī ex tribus. Deinde lēgem tulit ut ager Campānus plēbī dīviderētur. Cui lēgī cum senātus repugnāret[^CAE-15], rem ad populum dētulit[^CAE-16]. Bibulus conlēga in Forum vēnit, ut lēgī obsisteret, sed tanta in eum commōta est sēditiō[^CAE-17] ut in caput ēius cophinus stercore plēnus effunderētur fascēsque eī frangerentur atque adeō ipse armīs Forō expellerētur. Quā rē cum Bibulus per reliquum annī tempus domō abditus cūriā abstinēret, ūnus[^CAE-18] ex eō tempore Caesar omnia in rē pūblicā ad arbitrium[^CAE-19] administrābat, ut nōnnūllī urbānōrum[^CAE-20], sī quid testandī grātiā signārent, per iocum nōn, ut mōs erat, “cōnsulibus Caesare et Bibulō” āctum scrīberent, sed “Iūliō et Caesare,” ūnum cōnsulem nōmine et cognōmine prō duōbus appellantēs.

Fūnctus cōnsulātū Caesar Galliam prōvinciam accēpit. Gessit autem novem annīs, quibus in imperiō fuit, haec ferē: Galliam in prōvinciae fōrmam redēgit; Germānōs, quī trāns Rhēnum incolunt, prīmus Rōmānōrum ponte fabricātō aggressus maximīs adfēcit clādibus. Aggressus est Britannōs, ignōtōs anteā, superātīsque pecūniās et obsidēs imperāvit. Hīc cum multa Rōmānōrum mīlitum īnsignia nārrantur, tum illud ēgregium ipsīus Caesaris, quod nūtante[^CAE-21] in fugam exercitū, raptō fugientis ē manū scūtō, in prīmam volitāns aciem proelium restituit. Īdem aliō proeliō legiōnis aquiliferum ineundae[^CAE-22] fugae causā iam conversum faucibus comprehēnsum in contrāriam partem dētrāxit dextramque ad hostem tendēns, “Quōrsum[^CAE-23] tū,” inquit, “abīs? Illīc sunt, cum quibus dīmicāmus.” Quā adhortātiōne omnium legiōnum trepidātiōnem corrēxit vincīque parātās vincere docuit.

Interfectō intereā apud Parthōs Crassō et dēfūnctā[^CAE-24] Iūliā, Caesaris fīliā, quae, nūpta Pompēiō, generī socerīque concordiam tenēbat, statim aemulātiō ērūpit. Iam prīdem Pompēiō suspectae Caesaris opēs et Caesarī Pompēiāna dignitās gravis, nec hīc ferēbat parem, nec ille superiōrem. Itaque cum Caesar in Galliā dētinērētur, et, nē imperfectō bellō discēderet, postulāsset ut sibi licēret quamvīs absentī alterum cōnsulātum petere, ā senātū suādentibus Pompēiō ēiusque amīcīs negātum eī est. Hanc iniūriam acceptam vindicātūrus in Ītaliam rediit et bellandum ratus[^CAE-25] cum exercitū Rubicōnem flūmen, quī prōvinciae ēius fīnis erat, trānsiit. Hōc ad flūmen paulum cōnstitisse fertur ac reputāns, quantum mōlīrētur[^CAE-26], conversus ad proximōs, “Etiam nunc,” inquit, “regredī possumus; quod sī ponticulum trānsierimus, omnia armīs agenda erunt.” Postrēmō autem, “Iacta ālea estō!” exclāmāns, exercitum trāicī[^CAE-27] iussit plūrimīsque urbibus occupātīs Brundisium contendit[^CAE-28], quō Pompēius cōnsulēsque cōnfūgerant.

Quī cum inde in Ēpīrum trāiēcissent[^CAE-29], Caesar eōs secūtus ā Brundisiō Dyrrhachium inter oppositās classīs gravissimā hieme[^CAE-30] trānsmīsit; cōpiīsque quās subsequī iusserat diūtius cessantibus cum ad eās arcessendās frūstrā mīsisset, mīrae audāciae facinus ēdidit[^CAE-31]. Morae enim impatiēns castrīs noctū ēgreditur, clam nāviculam cōnscendit, obvolūtō[^CAE-32] capite, nē agnōscerētur, et quamquam mare saevā tempestāte intumēscēbat, in altum[^CAE-33] tamen prōtinus dīrigī nāvigium iubet et gubernātōre trepidante, “Quid timēs?” inquit, “Caesarem vehis!” neque prius gubernātōrem cēdere adversae tempestātī passus est, quam paene obrutus esset flūctibus.

Deinde Caesar in Ēpīrum profectus Pompēium Pharsālicō proeliō fūdit, et fugientem persecūtus, ut occīsum cognōvit, Ptolemaeō rēgī, Pompeī interfectōrī, ā quō sibi quoque īnsidiās tendī vidēret, bellum intulit; quō victō in Pontum trānsiit Pharnacemque, Mithridātis fīlium, rebellantem et multiplicī successū praeferōcem intrā quīntum ab adventū diem, quattuor quibus in cōnspectum vēnit hōrīs ūnā prōflīgāvit[^CAE-34] aciē, mōre fulminis, quod ūnō eōdemque mōmentō vēnit, percussit, abscessit. Nec vāna dē sē praedicātiō est Caesaris, ante vīctum hostem esse quam vīsum. Ponticō posteā triumphō trium verbōrum praetulit titulum[^CAE-35]: “Vēnī, vīdī, vīcī.” Deinde Scīpiōnem et Iubam, Numidiae rēgem, reliquiās Pompēiānārum partium in Āfricā refoventīs[^CAE-36], dēvīcit et omnium victor, regressus in urbem omnibus quī contrā sē arma tulerant ignōvit et quīnquiēns triumphāvit.

Bellīs cīvīlibus cōnfectīs[^CAE-47], conversus iam ad ōrdinandum reī pūblicae statum, fāstōs corrēxit annumque ad cursum sōlis accommodāvit, ut trecentōrum sexāgintā quīnque diērum esset et intercalāriō mēnse sublātō ūnus diēs quārtō quōque annō intercalārētur. Iūs labōriōsissimē ac sevērissime dīxit. Repetundārum convictōs etiam ōrdine senātōriō mōvit[^CAE-48]. Peregrīnārum mercium portōria īnstituit; lēgem praecipuē sūmptuāriam exercuit[^CAE-49]. Dē ōrnandā īnstruendāque urbe, item dē tuendō[^CAE-50] ampliandōque imperiō plūra ac māiōra in diēs dēstinābat; imprīmīs iūs cīvīle ad certum modum redigere atque ex immēnsā lēgum cōpiā optima quaeque et necessāria in paucissimōs cōnferre librōs; bibliothēcās Graecās et Latīnās, quās maximās posset, pūblicāre, siccāre Pomptīnās palūdēs ; viam mūnīre[^CAE-51] ā Marī Superō per Appennīnī dorsum ad Tiberim usque; Dācōs quī sē in Pontum effūderant, coercēre; mox Parthīs bellum īnferre per Armeniam.

Haec et alia agentem et meditantem mors praevēnit. Dictātor enim in perpetuum creātus agere īnsolentius coepit; senātum ad sē venientem sedēns excēpit et quendam ut adsurgeret monentem īrātō voltū respexit. Cum Antōnius, Caesaris in omnibus bellīs comes et tunc cōnsulātūs conlēga, capitī ēius in sellā aureā sedentis prō rōstrīs diadēma, īnsigne rēgium, imposuisset, id ita ab eō est repulsum ut nōn offēnsus vidērētur. Quā rē coniūrātum in eum est ā sexāgintā amplius virīs, Cassiō et Brūtō ducibus, dēcrētumque[^CAE-42] eum īdibus Mārtiīs in senātū cōnfodere.

Plūrima indicia futūrī perīculī obtulerant diī immortālēs. Uxor Calpurnia, territa nocturnō vīsū, ut īdibus Mārtiīs domī subsisteret[^CAE-43] ōrābat, et Spūrinna haruspex praedīxerat ut proximōs diēs trīgintā quasi fātālīs cavēret, quōrum ultimus erat īdūs Mārtiae. Hōc igitur diē Caesar Spūrinnae, “Ecquid scīs,” inquit, “īdūs Mārtiās iam vēnisse?” et is, “Ecquid scīs, illās nōndum praeterīsse?” Atque cum Caesar eō diē in senātum vēnisset, adsidentem coniūrātī speciē officī circumstetērunt īlicōque[^CAE-44] ūnus, quasi aliquid rogātūrus, propius accessit renuentīque[^CAE-45] ab utrōque umerō togam apprehendit. Deinde clāmantem, “Ista quidem vīs est,” Casca, ūnus ē coniūrātīs, adversum volnerat paulum īnfrā iugulum. Caesar Cascae brāchium adreptum graphiō trāiēcit[^CAE-46] cōnātusque prōsilīre aliō volnere tardātus est. Dein ut animadvertit undique sē strictīs pūgiōnibus petī, togā caput obvolvit[^CAE-47] et ita tribus et vīgintī plāgīs cōnfossus est. Cum Mārcum Brūtum, quem fīlī locō habēbat, in sē inruentem vīdisset, dīxisse fertur: “Tū quoque, mī fīlī!”

Fuisse trāditur excelsā[^CAE-48] statūrā, ōre paulō plēniōre, nigrīs vegetīsque[^CAE-49] oculīs, capite calvō; quam calvitī dēfōrmitātem, quod saepe obtrectātōrum[^CAE-50] iocīs obnoxia erat, aegrē ferēbat. Ideō ex omnibus dēcrētīs sibi ā senātū populōque honōribus nōn alium aut recēpit aut ūsūrpāvit libentius quam iūs laureae perpetuō[^CAE-51] gestandae. Vinī parcissimum eum fuisse nē inimīcī quidem negāvērunt.  Verbum Catōnis est, ūnum ex omnibus Caesarem ad ēvertendam rem pūblicam sōbrium accessisse. Armōrum et equitandī perītissimus, labōris ultrā fidem patiēns; in agmine nōnnumquam equō, saepius pedibus anteībat, capite dētēctō[^CAE-52], seu sōl, seu imber erat. Longissimās viās incrēdibilī celeritāte cōnficiēbat, ut persaepe nūntiōs dē sē praevenīret; neque eum morābantur flūmina, quae vel nandō vel innīxus īnflātīs utribus trāiciēbat[^CAE-53].

[^CAE-01]: compellere: cōgere.
[^CAE-02]: necem: mortem.
[^CAE-03]: labōrābat: adflīgēbātur.
[^CAE-04]: comprehēnsus: dēprehēnsus.
[^CAE-05]: dēnegāsset: recūsāvisset.
[^CAE-06]: expugnātum: vīctum.
[^CAE-07]: incolumem: salvum.
[^CAE-08]: expediendās: comparandās.
[^CAE-09]: numerātīs: solūtīs.
[^CAE-10]: cōnfestim: sine morā.
[^CAE-11]: avidus: cupidus.
[^CAE-12]: pietātem: fās.
[^CAE-13]: ēdidit: exhibuit.
[^CAE-14]: cōnflāvit: contrāxit.
[^CAE-15]: repugnāret: resisteret.
[^CAE-16]: dētulit: rettulit.
[^CAE-17]: sēditiō: tumultus.
[^CAE-18]: ūnus: sōlus.
[^CAE-19]: arbitrium: voluntātem.
[^CAE-20]: urbānōrum: facētōrum.
[^CAE-21]: nūtante: cēdente.
[^CAE-22]: ineundae: incipiendae.
[^CAE-23]: quōrsum: quō.
[^CAE-24]: dēfūnctā: mortuā.
[^CAE-25]: ratus: exīstimāns.
[^CAE-26]: mōlīrētur: susciperet.
[^CAE-27]: trāicī: trādūcī.
[^CAE-28]: contendit: properāvit.
[^CAE-29]: trāiēcissent: trānsīssent.
[^CAE-30]: hieme: tempestāte.
[^CAE-31]: ēdidit: fēcit.
[^CAE-32]: obvolūtō: adopertō.
[^CAE-33]: altum: mare.
[^CAE-34]: prōflīgāvit: superāvit.
[^CAE-35]: titulum: īnscrīptiōnem.
[^CAE-36]: refoventīs: renovantīs.
[^CAE-37]: cōnfectīs: fīnītīs.
[^CAE-38]: mōvit: sustulit
[^CAE-39]: exercuit: exsecūtus est.
[^CAE-40]: tuendō: dēfendendō.
[^CAE-41]: mūnīre: facere.
[^CAE-42]: dēcrētum: cōnstitūtum.
[^CAE-43]: subsisteret: remanēret.
[^CAE-44]: īlicō: repente.
[^CAE-45]: renuentī: recūsantī.
[^CAE-46]: trāiēcit: cōnfōdit.
[^CAE-47]: obvolvit: tēxit.
[^CAE-48]: excelsā: altā.
[^CAE-49]: vegetīs: vīvidīs.
[^CAE-50]: obtrectātōrum: dētractōrum
[^CAE-51]: perpetuō: semper.
[^CAE-52]: dētēctō: nūdō.
[^CAE-53]: trāiciēbat: trānsībat.

## Alcibiadēs.

*450(?)-404 B.C.*

Alcibiadēs, Clīniae fīlius, Athēniēnsis. In hōc quid nātūra efficere possit vidētur experta. Cōnstat enim inter omnīs[^ALC-01] quī dē eō memoriae prōdidērunt[^ALC-02], nihil illō fuisse excellentius[^ALC-03] vel in vitiīs vel in virtūtibus. Nātus in amplissimā[^ALC-04] cīvitāte summō genere, omnium aetātis suae multō fōrmōsissimus[^ALC-05], ad omnīs rēs aptus cōnsilīque plēnus, namque imperātor fuit summus et marī et terrā, disertus[^ALC-06] ut in prīmīs dīcendō valēret, quod tanta erat commendātiō ōris[^ALC-07] atque ōrātiōnis ut nēmō eī posset resistere; dīves; cum tempus posceret, labōriōsus, patiēns; līberālis, splendidus nōn minus in vītā quam vīctū; adfābilis, blandus, temporibus callidissimē serviēns: īdem, simul ac sē remīserat[^ALC-08] neque causa suberat quā rē animī labōrem perferret, lūxuriōsus, dissolūtus, libīdinōsus, intemperāns, reperiēbātur, ut omnēs admīrārentur in ūnō homine tantam esse dissimilitūdinem tamque dīversam nātūram.

Ēducātus est in domō Periclī (prīvignus enim ēius fuisse dīcitur), ērudītus ā Sōcrate. Socerum habuit Hipponīcum, omnium Graecā linguā loquentium dītissimum, ut, sī ipse fingere vellet, neque plūra bona comminīscī[^ALC-09] neque māiōra posset cōnsequī quam vel nātūra vel fortūna tribueret.

Bellō Peloponnēsiō huius cōnsiliō atque auctōritāte Athēniēnsēs bellum Syrācūsānīs indīxērunt; ad quod gerendum ipse dux dēlēctus est, duo praetereā conlēgae datī, Nīcias et Lamachus. Id cum apparārētur, prius quam classis exīret, accidit ut ūnā nocte omnēs hermae quī in oppidō erant Athēnīs dēicerentur praeter ūnum, quī ante iānuam erat Andocidī. Itaque ille posteā Mercurius Andocidī vocitātus[^ALC-10] est. Hōc cum appārēret[^ALC-11] nōn sine magnā multōrum cōnsēnsiōne esse factum, quae nōn ad prīvātam, sed ad pūblicam rem pertinēret, magnus multitūdinī timor est iniectus, nē qua repentīna vīs in cīvitāte exsisteret[^ALC-12], quae lībertātem opprimeret populī. Hōc maximē convenīre[^ALC-13] in Alcibiadem vidēbātur, quod et potentior et maior quam prīvātus exīstimābātur: multōs enim līberālitāte dēvinxerat, plūris etiam operā forēnsī suōs reddiderat. Quā rē fīēbat ut omnium oculōs, quotiēnscumque in pūblicum prōdīsset, ad sē converteret neque eī pār quisquam in cīvitāte pōnerētur[^ALC-14]. Itaque nōn sōlum spem in eō habēbant maximam, sed etiam timōrem, quod et obesse[^ALC-15] plūrimum et prōdesse poterat. Aspergēbātur etiam īnfāmiā, quod in domō suā facere mystēria dīcēbātur, quod nefās erat mōre Athēniēnsium, idque nōn ad religiōnem sed ad coniūrātiōnem pertinēre exīstimābātur.

Hōc crīmine in cōntiōne ab inimīcīs compellābātur[^ALC-16]. Sed īnstābat[^ALC-17] tempus ad bellum proficīscendī. Id ille intuēns[^ALC-18] neque ignōrāns cīvium suōrum cōnsuētūdinem postulābat, sī quid dē sē agī[^ALC-19] vellent, potius dē praesente quaestiō habērētur quam absēns invidiae crīmine accūsārētur. Inimīcī vērō ēius quiēscendum in praesentī, quia nocērī eī nōn posse intellegēbant, et illud tempus exspectandum dēcrēvērunt quō exīsset, ut absentem aggrederentur, itaque fēcērunt. Nam postquam in Siciliam eum pervēnisse crēdidērunt, absentem quod sacra violāsset, reum fēcērunt[^ALC-20]. Quā dē rē cum eī nūntius ā magistrātū in Siciliam missus esset, ut domum ad causam dīcendam redīret, essetque in magnā spē prōvinciae[^ALC-21] bene administrandae, nōn pārēre nōluit et in trirēmem quae ad eum erat dēportandum missa ascendit. Hāc Thūriōs in Ītaliam pervectus, multa sēcum reputāns[^ALC-22] dē immoderātā cīvium suōrum licentiā crūdēlitāteque ergā nōbilīs, ūtilissimum ratus[^ALC-23] impendentem ēvītāre tempestātem, clam sē ab custōdibus subdūxit et inde prīmum Ēlidem, dein[^ALC-24] Thēbās vēnit. Postquam autem sē capitis damnātum bonīs pūblicātīs audīvit, et (id quod ūsū vēnerat[^ALC-25]) Eumolpidās sacerdōtēs ā populō coāctōs ut sē dēvovērent, ēiusque dēvōtiōnis quō testātior esset memoria, exemplum in pīlā lapideā incīsum esse positum in pūblicō, Lacedaemonem dēmigrāvit. Ibi, ut ipse praedicāre[^ALC-26] cōnsuerat, nōn adversus patriam sed inimīcōs suōs bellum gessit, quod iīdem hostēs essent cīvitātī: nam cum intellegerent sē plūrimum prōdesse posse reī pūblicae, ex eā ēiēcisse plūsque īrae suae quam ūtilitātī commūnī pāruisse[^ALC-27]. Itaque huius cōnsiliō Lacedaemoniī cum Persē rēge amīcitiam fēcērunt, dein Decelēam in Atticā mūniērunt praesidiōque ibi perpetuō[^ALC-28] positō in obsidiōne Athēnās tenuērunt. Eiusdem operā Iōniam ā societāte āvertērunt Athēniēnsium. Quō factō multō superiōrēs bellō esse coepērunt.

Neque vērō hīs rēbus tam amīcī Alcibiadī sunt factī quam timōre ab eō aliēnātī. Nam cum 3ācerrimī virī praestantem[^ALC-29] prūdentiam in omnibus rēbus cognōscerent, pertimuērunt, nē cāritāte[^ALC-30] patriae ductus aliquandō ab ipsīs dēscīsceret[^ALC-31] et cum suīs in grātiam redīret. Itaque tempus ēius interficiendī quaerere īnstituērunt. Id Alcibiadēs diūtius cēlārī nōn potuit; erat enim eā sagācitāte ut dēcipī nōn posset, praesertim cum animum attendisset ad cavendum. Itaque ad Tissaphernem, praefectum rēgis Dārēī, sē contulit. Cuius cum in intimam amīcitiam pervēnisset et Athēniēnsium male gestīs in Siciliā rēbus opēs senēscere[^ALC-32], contrā Lacedaemoniōrum crēscere vidēret, initiō cum Pīsandrō praetōre, quī apud Samum exercitum habēbat, per internūntiōs conloquitur et dē reditū suō facit mentiōnem. Erat enim eōdem quō Alcibiadēs sēnsū[^ALC-33], populī potentiae nōn amīcus et optimātium[^ALC-34] fautor. Ab hōc dēstitūtus prīmum per Thrasybūlum, Lycī fīlium, ab exercitū recipitur praetorque fit apud Samum; post suffrāgante[^ALC-35] Thērāmene populī scītō restituitur parīque absēns imperiō praeficitur simul cum[^ALC-36] Thrasybūlō et Thērāmene. Hōrum in imperiō tanta commūtātiō rērum facta est ut Lacedaemoniī, quī paulō ante victōrēs viguerant[^ALC-37], perterritī pācem peterent. Victī enim erant quīnque proeliīs terrestribus, tribus nāvālibus, in quibus ducentās nāvīs trirēmīs āmīserant, quae captae in hostium vēnerant potestātem. Alcibiadēs simul cum conlēgīs recēperat Iōniam, Hellēspontum, multās praetereā urbīs Graecās, quae in ōrā sitae[^ALC-38] sunt Thrāciae, quārum expugnārant complūrīs, in hīs Byzantium, neque minus multās cōnsiliō ad amīcitiam adiūnxerant, quod in[^ALC-39] captōs clēmentiā fuerant ūsī. Ita praedā onustī locuplētātō exercitū maximīs rēbus gestīs Athēnās vēnērunt.

Hīs cum obviam ūniversa cīvitās in Pīraeum dēscendisset, tanta fuit omnium exspectātiō vīsendī[^ALC-40] Alcibiadis ut ad ēius trirēmem volgus[^ALC-41] cōnflueret proinde ac sī sōlus advēnisset. Sīc enim populō erat persuāsum et adversās superiōrēs et praesentīs secundās rēs accidisse ēius operā. Itaque et Siciliam āmissam et Lacedaemoniōrum victōriās culpae suae tribuēbant, quod tālem virum ē cīvitāte expulissent. Neque id sine causā arbitrārī vidēbantur. Nam postquam exercituī praeesse[^ALC-42] coeperat, neque terrā neque marī hostēs parēs esse potuerant. Hīc ut ē nāvī ēgressus est, quamquam Thērāmenēs et Thrasybūlus iīsdem rēbus praefuerant simulque vēnerant in Pīraeum, tamen, ūnum[^ALC-43] omnēs illum prōsequēbantur, et (id quod numquam anteā ūsū vēnerat nisi Olympiae victōribus), corōnīs laureīs taeniīsque volgō dōnābātur. Ille lacrimāns tālem benevolentiam cīvium suōrum accipiēbat, reminīscēns prīstinī[^ALC-44] temporis acerbitātem. Postquam in astū[^ALC-45] vēnit, cōntiōne advocātā sīc verba fēcit ut nēmō tam ferus[^ALC-46] fuerit quīn ēius cāsuī inlacrimārit inimīcumque iīs sē ostenderit quōrum operā patriā pulsus fuerat, proinde ac sī alius populus, nōn ille ipse quī tum flēbat, eum sacrilegī damnāsset. Restitūta ergō huic sunt pūblicē[^ALC-47] bona, iīdemque illī Eumolpidae sacerdōtēs rūrsus resacrāre[^ALC-48] sunt coāctī quī eum dēvōverant, pīlaeque illae in quibus dēvōtiō fuerat scrīpta in mare praecipitātae.

Haec Alcibiadī laetitia nōn nimis fuit diūturna. Nam cum eī omnēs essent honōrēs dēcrētī tōtaque rēs pūblica domī bellīque trādita, ut ūnīus arbitriō gererētur, et ipse postulāsset ut duo sibi conlēgae darentur, Thrasybūlus et Adīmantus, neque id negātum esset, classe in Asiam profectus, quod apud Cȳmēn minus ex sententiā rem gesserat, in invidiam[^ALC-49] recidit. Nihil enim eum nōn efficere posse dūcēbant[^ALC-50]. Ex quō fīēbat ut omnia minus prospere gesta culpae tribuerent, cum aut eum neglegenter aut malitiōse[^ALC-51] fēcisse loquerentur; sīcut tum accidit: nam corruptum ā rēge capere Cȳmēn nōluisse arguēbant[^ALC-52]. Itaque huic, maximē putāmus malō fuisse nimiam opīniōnem ingenī atque virtūtis: timēbātur enim nōn minus quam dīligēbātur[^ALC-53], nē secundā fortūnā magnīsque opibus ēlātus tyrannidem concupīsceret[^ALC-54]. Quibus rēbus factum est ut absentī magistrātum abrogārent et alium in ēius locum substituerent. Id ille ut audīvit, domum revertī nōluit et sē Pactyēn contulit ibique tria castella commūniit, Ornōs, Bizanthēn, Neontīchos, manūque conlēctā prīmus Graecae cīvitātis in Thrāciam introiit, glōriōsius exīstimāns bar-

barōrum praedā locuplētārī quam Graiōrum. Quā ex rē crēverat cum fāmā tum opibus magnamque amīcitiam sibi cum quibusdam rēgibus Thrāciae pepererat[^ALC-55]. Neque tamen ā cāritāte patriae potuit recēdere. Nam cum apud Aegos flūmen Philoclēs, praetor Athēniēnsium, classem cōnstituisset suam neque longē abesset Lȳsander, praetor Lacedaemoniōrum, quī in eō erat occupātus ut bellum quam diūtissimē dūceret, quod ipsīs pecūnia ā rēge suppeditābātur[^ALC-56], contrā Athēniēnsibus exhaustīs praeter arma et nāvīs nihil erat[^ALC-57] super, Alcibiadēs ad exercitum vēnit Athēniēnsium ibique praesente volgō[^ALC-58] agere coepit : sī vellent, sē coāctūrum Lȳsandrum dīmicāre aut pācem petere spopondit; Lacedaemoniōs eō nōlle classe cōnflīgere, quod pedestribus cōpiīs plūs quam nāvibus valērent; sibi autem esse facile Seuthem, rēgem Thrācum, addūcere ut eum terrā dēpelleret; quō factō necessāriō aut classe cōnflīctūrum aut bellum compositūrum. Id etsī vērē dictum Philoclēs animadvertēbat[^ALC-59], tamen postulāta facere nōluit, quod sentiēbat sē Alcibiade receptō nūllīus mōmentī[^ALC-60] apud exercitum futūrum et, sī quid secundī ēvēnisset, nūllam in eā rē suam partem fore, contrā ea, sī quid adversī accidisset, sē ūnum ēius dēlictī futūrum reum. Ab hōc discēdēns Alcibiadēs, “Quoniam,” inquit, “victōriae patriae repugnās, illud moneō, nē iūxtā[^ALC-61] hostem castra habeās nautica; perīculum est enim, nē immodestiā[^ALC-62] mīlitum vestrōrum occāsiō dētur Lȳsandrō vestrī opprimendī exercitūs.” Neque ea rēs illum fefellit. Nam Lȳsander, cum per speculātōrēs comperisset[^ALC-63] volgum Athēniēnsium in terram praedātum exīsse nāvīsque paene inānīs relictās, tempus reī gerendae nōn dīmīsit eōque impetū bellum tōtum dēlēvit[^ALC-64].

At Alcibiadēs, victīs Athēniēnsibus nōn satis tūta eadem loca sibi arbitrāns, penitus in Thrāciam sē suprā Propontidem abdidit, spērāns ibi facillimē suam fortūnam occulī[^ALC-65] posse. Falsō. Nam Thrāces, postquam eum cum magnā pecūniā vēnisse sēnsērunt, īnsidiās fēcērunt eaque quae apportārat, abstulērunt, ipsum capere nōn potuērunt. Ille cernēns nūllum locum sibi tūtum in Graeciā propter potentiam Lacedaemoniōrunr ad Pharnabazum in Asiam trānsiit: quem quidem adeō suā cēpit[^ALC-66] hūmānitāte[^ALC-67] ut eum nēmō in amīcitiā antecēderet. Namque eī Grȳnium dederat, in Phrygiā castrum, ex quō quīnquāgēna talenta vectīgālis capiēbat. Quā fortūnā Alcibiadēs nōn erat contentus neque Athēnās victās Lacedaemoniīs servīre poterat patī[^ALC-68]. Itaque ad patriam līberandam omnī ferēbātur cōgitātiōne. Sed vidēbat id sine rēge Persē nōn posse fierī, ideōque eum amīcum sibi cupiēbat adiungī neque dubitābat facile sē cōnsecūtūrum[^ALC-69], sī modo ēius conveniundī habuisset potestātem[^ALC-70]. Nam Cȳrum frātrem eī bellum clam parāre Lacedaemoniīs adiuvantibus sciēbat: id sī aperuisset, magnam sē initūrum grātiam vidēbat.

Hōc cum mōlīrētur[^ALC-71] peteretque ā Pharnabazō ut ad rēgem mitterētur, eōdem tempore Critiās cēterīque tyrannī Athēniēnsium certōs hominēs ad Lȳsandrum in Asiam mīserant, quī eum certiōrem facerent, nisi Alcibiadem sustulisset[^ALC-72], nihil eārum rērum fore ratum[^ALC-73] quās ipse Athēnīs cōnstituisset: quārē, sī suās rēs gestās manēre vellet, illum persequerētur. Hīs Lacō rēbus commōtus statuit accūrātius[^ALC-74] sibi agendum cum Pharnabazō. Huic ergō renūntiat quae rēgī cum Lacedaemoniīs essent, nisi Alcibiadem vīvum aut mortuum sibi trādidisset. Nōn tulit hunc satrapēs et violāre clēmentiam quam rēgis opēs minuī māluit. Itaque mīsit Susamithrēn et Bagaeum ad Alcibiadem interficiendum, cum ille esset in Phrygiā iterque ad rēgem comparāret. Missī clam vīcīnitātī in quā tum Alcibiadēs erat dant negōtium ut eum interficiant. Illī cum ferrō aggredī nōn audērent, noctū ligna contulērunt circā casam in quā quiēscēbat eamque succendērunt[^ALC-75], ut incendiō cōnficerent[^ALC-76] quem manū superārī posse diffīdēbant. Ille autem ut sonitū flammae est excitātus, etsī gladius eī erat subductus, familiāris suī subālāre tēlum ēripuit. Namque erat cum eō quīdam ex Arcadiā hospes, quī numquam discēdere voluerat. Hunc sequī sē iubet et id quod in praesentiā vestīmentōrum fuit adripit. Hīs in ignem coniectīs flammae vim trānsiit. Quem ut barbarī incendium effūgisse vīdērunt, tēlīs ēminus missīs interfēcērunt caputque ēius ad Pharnabazum rettulērunt. At mulier quae cum eō vīvere cōnsuerat muliebrī suā veste contēctum aedificī incendiō mortuum cremāvit, quod ad vīvum interimendum[^ALC-77] erat comparātum. Sīc Alcibiadēs annōs circiter quadrāgintā nātus diem obiit suprēmum[^ALC-78].

Hunc īnfāmātum ā plērīsque trēs gravissimī historicī summīs laudibus extulērunt: Thucȳdidēs, quī eiusdem aetātis[^ALC-79] fuit, Theopompus, post aliquantō nātus, et Timaeus: quī quidem duo maledīcentissimī nesciō quō modō in illō ūnō laudandō cōnsentiunt. Namque ea quae suprā scrīpsimus dē eō praedicārunt atque hōc amplius: cum Athēnīs splendidissimā cīvitāte nātus esset, omnīs splendōre ac dignitāte superāsse vītae; postquam inde expulsus Thēbās vēnerit, adeō studiīs eōrum īnservīsse ut nēmō cum labōre corporisque vīribus posset aequiperāre[^ALC-80] (omnēs enim Boeōtiī magis firmitātī corporis quam ingenī[^ALC-81] acūminī īnserviunt[^ALC-82]); eundem apud Lacedaemoniōs, quōrum mōribus summa virtūs in patientiā pōnēbātur, sīc dūritiae sē dedisse ut parsimōniā vīctūs[^ALC-83] atque cultūs omnīs Lacedaemoniōs vinceret; vēnisse ad Persās, apud quōs summa laus esset fortiter vēnārī, lūxuriōse vīvere; hōrum sīc imitātum cōnsuētūdinem ut illī ipsī eum in hīs maximē admīrārentur. Quibus rēbus effēcisse ut, apud quōscumque esset, prīnceps pōnerētur[^ALC-84] habērēturque cārissimus.

[^ALC-01]: cōnstat inter omnīs: omnēs cōnsentiunt.
[^ALC-02]: memoriae prōdidērunt: scrīpsērunt.
[^ALC-03]: excellentius: clārius, magis ēgregium.
[^ALC-04]: amplissimā: splendidissimā
[^ALC-05]: fōrmōsissimus: pulcherrimus.
[^ALC-06]: disertus: ēloquēns.
[^ALC-07]: ōris: vōcis.
[^ALC-08]: sē remīserat: sē relaxāverat.
[^ALC-09]: comminīscī: excōgitāre.
[^ALC-10]: vocitātus: nōminātus.
[^ALC-11]: appārēret: vidērētur.
[^ALC-12]: exsisteret: orerētur.
[^ALC-13]: convenīre: congruere.
[^ALC-14]: pōnerētur: exīstimārētur.
[^ALC-15]: obesse: nocēre.
[^ALC-16]: compellābātur: accūsābātur.
[^ALC-17]: īnstābat: aderat.
[^ALC-18]: intuēns: cōgitāns.
[^ALC-19]: agī: fierī.
[^ALC-20]: reum fēcērunt: accūsāvērunt.
[^ALC-21]: prōvinciae: officī.
[^ALC-22]: reputāns: cōgitāns.
[^ALC-23]: ratus: exīstimāns.
[^ALC-24]: dein: deinde, tum.
[^ALC-25]: ūsū vēnerat: acciderat.
[^ALC-26]: praedicāre: cōnfirmāre.
[^ALC-27]: pāruisse: serviisse
[^ALC-28]: perpetuō: continuō.
[^ALC-29]: praestantem: excellentem,
[^ALC-30]: cāritāte: amōre.
[^ALC-31]: dēscīsceret: dēsereret.
[^ALC-32]: senēscere: dēficere.
[^ALC-33]: sēnsū: mente.
[^ALC-34]: optimātium: nōbilium,
[^ALC-35]: suffrāgante: favente.
[^ALC-36]: simul cum: ūnā cum.
[^ALC-37]: viguerant: flōruerant.
[^ALC-38]: sitae: positae.
[^ALC-39]: in: ergā
[^ALC-40]: vīsendī: videndī.
[^ALC-41]: volgus: multitūdō.
[^ALC-42]: praeesse: imperāre.
[^ALC-43]: ūnum: sōlum.
[^ALC-44]: prīstinī: superiōris.
[^ALC-45]: astū: urbem.
[^ALC-46]: ferus: crūdēlis.
[^ALC-47]: pūblicē: populī iussū.
[^ALC-48]: resacrāre: dēvōtiōne solvere.
[^ALC-49]: invidiam: odium.
[^ALC-50]: dūcēbant: exīstimābant.
[^ALC-51]: malitiōse: dolōsē.
[^ALC-52]: arguēbant: accūsābant.
[^ALC-53]: dīligēbātur: amābātur.
[^ALC-54]: concupīsceret: peteret.
[^ALC-55]: pepererat: cōnsecūtus erat.
[^ALC-56]: suppeditābātur: praebēbātur.
[^ALC-57]: erat super: erat relātum.
[^ALC-58]: volgō: mīlitibus.
[^ALC-59]: animadvertēbat: intellegēbat.
[^ALC-60]: mōmentī: auctōritātis.
[^ALC-61]: iūxtā: prope.
[^ALC-62]: immodestiā: licentiā.
[^ALC-63]: comperisset: cognōvisset.
[^ALC-64]: dēlēvit: cōnfēcit, fīnīvit.
[^ALC-65]: occulī: cēlārī
[^ALC-66]: cēpit: ad sē trāxit.
[^ALC-67]: hūmānitāte: cōmitāte.
[^ALC-68]: patī: perferre
[^ALC-69]: cōnsecūtūrum: perfectārum.
[^ALC-70]: potestātem: occāsiōnem.
[^ALC-71]: mōlīrētur: apparāret
[^ALC-72]: sustulisset: interfēcisset.
[^ALC-73]: fore ratum: permānsūrum.
[^ALC-74]: accūrātius: dīligentius.
[^ALC-75]: succendērunt: incendērunt.
[^ALC-76]: cōnficerent: interficerent.
[^ALC-77]: interimendum: interficiendum.
[^ALC-78]: suprēmum: ultimum.
[^ALC-79]: aetātis: temporis.
[^ALC-80]: aequiperāre: pār esse.
[^ALC-81]: ingenī: animā.
[^ALC-82]: īnserviunt: sē dant.
[^ALC-83]: vīctūs: cibī.
[^ALC-84]: pōnerētur: exīstimārētur.
