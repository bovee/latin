---
title: A Third Latin Reader and Writer
author: C.M. Dix, M.A.
date: 1892
lang: la
edited: true
license: CC-BY-SA 4.0 http://creativecommons.org/licenses/by-sa/4.0/
original_scan: https://archive.org/details/thirdlatinreader00dixc
notes:
  Writer and vocabulary omitted. Macrons updated.
---
# A Third Latin Reader and Writer

## I. The Story of the Horatii and the Curiatii.

Mortuō Numā Tullus Hostīlius rēx creātus est. Hīc nōn sōlum proximō rēgī dissimilis, sed etiam Rōmulō ferōcior fuit. Eō rēgnante bellum inter Albānōs et Rōmānōs exortum est. Ducibus Hostīliō et Fuffetiō placuit paucōrum manibus fāta utrīusque populī committī. Erant apud Rōmānōs trigeminī Horātiī, trigeminī quoque apud Albānōs Cūriātiī. Cum iīs agunt rēgēs ut prō suā quisque patriā dīmicent ferrō. Foedus ictum est eā lēge, ut unde victōria, ibi quoque imperium esset. Itaque trigeminī arma capiunt, et in medium inter duās aciēs prōcēdunt. Cōnsēderant utrimque duo exercitūs. Datur signum, īnfestīsque armīs ternī iuvenēs, magnōrum exercituum animōs gerentēs, concurrunt.

Ut prīmō concursū increpuēre arma, horror ingēns spectantēs perstrīnxit. Cōnsertīs deinde manibus, statim duo Rōmānī, alius super alium exspīrantēs, cecidērunt; trēs Albānī vulnerātī. Ad cāsum Rōmānōrum conclāmāvit gaudiō exercitus Albānus. Rōmānōs iam spēs tōta dēserēbat.

## II.  The Horatii and the Curiatii (continued).

Ūnum Horātium trēs Cūriātiī circumsteterant: is, quamvīs integer, quia tribus impār erat, fugam simulāvit, ut singulōs, per intervalla secūtūrōs, sēparātim aggrederētur. Iam aliquantum spatiī ex eō locō, ubi pugnātum est, aufūgerat, quum respiciēns videt ūnum Cūriātium haud procul ab sē abesse. In eum magnō impetū redit, et, dum Albānus exercitus inclāmat Cūriatiīs ut opem ferant frātrī, iam Horātius eum occīderat. Alterum deinde, priusquam tertius posset cōnsequī, interfēcit. Iam singulī supererant, sed nec spē nec vīribus parēs. Alterīus erat intāctum ferrō corpus, et geminātā victōriā ferōx animus; alter fessum vulnere, fessum cursū trahēbat corpus. Nec illud proelium fuit. Rōmānus exsultāns male sustinentem arma cōnficit, iacentemque spoliat. Rōmānī ovantēs ac grātulantēs Horātium accipiunt, et domum dēdūcunt.

## III. The crime of Horatius.

Princeps ībat Horātius, trium frātrum spolia prae sē gerēns. Cui obvia fuit soror, quae dēspōnsa fuerat ūnī ex Cūriātiīs, vīsōque super umerōs frātris palūdāmentō spōnsī, quod ipsa cōnfēcerat, flēre et crīnēs solvere coepit. Mōvit ferōcī iuvenī animum complōrātiō sorōris in tantō gaudiō pūblicō; itaque strictō gladiō trānsfīgit puellam, simul eam verbīs increpāns: “Abī hinc cum immātūrō amōre ad spōnsum, oblīta frātrum, oblīta patriae. Sīc eat quaecumque Rōmāna lūgēbit hostem.” Atrōx id vīsum est facinus patribus plēbīque: quārē raptus est in iūs Horātius et apud iūdicēs condemnātus. Iam accesserat līctor, iniciēbatque laqueum. Tum Horātius ad populum prōvocāvit. Intereā pater Horātiī senex prōclāmābat fīliam suam iūre caesam fuisse; et iuvenem amplexus, spoliaque Cūriātiōrum ostentāns, ōrābat populum nē sē orbum līberīs faceret. Nōn tulit populus patris lacrimās, iuvenemque absolvit, magis admīrātiōne virtūtis quam iūre causae. Ut tamen caedēs manifesta expiārētur, pater, quibusdam sacrificiīs perāctīs, trānsmīsit per viam tigillum, et fīlium, capite adopertō, velut sub iugum mīsit: quod tigillum Sorōrium appellātum est.

## IV. Treachery and punishment of Fuffetius — The growth of Rome.

Nōn diū pāx Albāna mānsit: nam Fuffetius, dux Albānōrum, Veientēs adversus Rōmānōs concitāvit. Ipse ā Tullō in auxilium arcessītus, aciem in collem subdūxit, ut fortūnam bellī experīrētur ac sequerētur. Quā rē Tullus intellēctā, dīxit clārā vōce suō illud iussū Fuffetium facere, ut hostēs ā tergō circumvenīrentur. Quō audītō, hostēs territī victīque sunt. Posterō diē Fuffetius, quum ad grātulandum Tullō vēnisset, iussū illīus quadrīgīs religātus est, et in dīversa distractus. Deinde Tullus Albam propter ducis perfidiam dīruit, et Albānōs Rōmam trānsīre iussit. Rōma interim crēvit Albae ruīnīs; duplicātus est cīvium numerus; mōns Coelius urbī additus, et, quō frequentius habitārētur, eam sēdem Tullus rēgiae cēpit, ibique deinde habitāvit. Auctārum vīrium fīdūciā ēlātus, bellum Sabīnīs indīxit; pestilentia īnsecūta est: nūlla tamen ab armīs quiēs dabātur. Crēdēbat enim rēx bellicōsus salūbriōra mīlitiae quam domī esse iuvenum corpora; sed ipse quoque diūturnō morbō est implicitus: tunc frāctī simul cum corpore sunt spīritūs illī ferōcēs, nūllīque reī deinceps nisi sacrīs operam dedit. Memorant Tullum, fulmine ictum, cum domō cōnflagrāsse. Tullus magnā glōriā bellī rēgnāvit annōs duōs et trīgintā.

## V. Lucius Tarquinius Priscus.

Ancō rēgnante, Lūcius Tarquinius cum coniuge et fortūnīs omnibus Rōmam commigrāvit. Additur haec fābula: scīlicet eī advenientī aquila pilleum sustulit, et super carpentum, ubi Tarquinius sedēbat, cum magnō clangōre volitāns, rūrsus capitī aptē reposuit; inde sublīmis abit. Tanaquil coniux, auguriōrum perīta, rēgnum eī portendī intellēxit: itaque, virum complexa, iussit eum alta spērāre. Hās spēs cōgitātiōnēsque sēcum portantēs, urbem ingressī sunt, domiciliōque ibi comparātō, Tarquinius pecūniā et industriā dignitātem atque etiam Ancī rēgis familiāritātem cōnsecūtus est, ā quō tūtor līberīs relictus rēgnum intercēpit, et ita administrāvit quasi iūre adeptus fuisset.

Tarquinius Prīscus bellum cum Sabīnīs gessit, in quō bellō equitum centuriās numerō auxit; nōmen mūtāre nōn potuit, dēterritus, ut ferunt, Attī Naviī auctōritāte. Attus, eā tempestāte augur inclitus, id fierī posse negābat, nisi avēs addixissent; īrātus rēx, in experīmentum artis, eum interrogāvit fierīne posset quod ipse mente concēperat; Attus, auguriō āctō, fierī posse respondit. “Atquī hōc,” inquit rēx, “agitābam, an cōtem illam secāre novāculā possem.” “Potes ergō,” inquit augur; et secuisse dīcitur.

## VI. Assassination of Tarquinius. Servius becomes king by the help of Tanaquil.

Supererant duo Ancī fīliī, quī, aegrē ferentēs sē paternō rēgnō fraudātōs esse, rēgī parāvērunt īnsidiās. Ex pāstōribus duōs ferōcissimōs dēligunt ad patrandum facinus. Iī, simulātā rixā, in vestibulō rēgiae tumultuantur. Quum eōrum clāmor penitus in rēgiam pervēnisset, vocātī ad rēgem pergunt. Prīmō uterque simul vōciferārī coepit, et certātim alter alterī obstrepere. Quum vērō iussī essent invicem dīcere, ūnus ex compositō rem ōrdītur; dumque intentus in eum sē rēx tōtus āverteret, alter ēlātam secūrim in ēius caput dēiēcit, et, relictō tēlō, ambō forās sē prōripiunt. Sed Tanaquil, cēlātā rēgis morte, populum ex superiōre parte aedium allocūta, ait rēgem, gravī quidem sed nōn lētālī vulnere acceptō, petere ut interim, dum convalēscit, Serviō Tulliō dictō audientēs essent. Servius Tullius quasi precāriō rēgnāre coepit, sed rēctē imperium administrāvit.

## VII. A letter of Cicero in praise of his friend’s daughter who had iust died.

Tristissimus haec tibi scrībō Fundānī nostrī fīliā minōre dēfūnctā. Quā puellā nihil umquam fēstīvius, amābilius, nec modo longiōre vītā sed prope immortālitāte dignius vīdī. Nōndum annōs quattuordecim implēverat, et iam illī anīlis prūdentia, mātrōnālis gravitās erat, et tamen suāvitās puellāris cum virginālī verēcundiā. Ut illa patris cervīcibus inhaerēbat! Ut nōs amīcōs paternōs et amanter et modestē complectēbātur! Ut nūtrīcēs, ut paedagōgōs, ut praeceptōrēs prō suō quemque officiō dīligēbat! Quam studiōsē, quam intelligenter lēctitābat! Ut parcē custōdīteque lūdēbat! Quā illa temperantiā, quā patientiā, quā etiam cōnstantiā novissimam valētūdinem tulit! Medicīs obsequēbātur, sorōrem, patrem adhortābātur, ipsamque sē dēstitūtam corporis vīribus vigōre animī sustinēbat. Dūrāvit hīc illī usque ad extrēmum, nec aut spatiō valētūdinis aut metū mortis īnfrāctus est, quō plūrēs graviōrēsque nōbīs causās relinqueret et dēsīderiī et dolōris.

## VIII. Aristides the Just (B.C. 514-468).

Aristīdēs, Lȳsimachī fīlius, Athēniēnsis aequālis ferē fuit Themistoclī. Itaque cum eō dē principātū contendit; namque obtrectārunt inter sē. In hīs autem cognitum est quantō antestāret ēloquentia innocentiae. Quamquam enim adeō excellēbat Aristīdēs abstinentiā, ut ūnus post hominum memoriam, quod quidem nōs audierimus, cognōmine Iustus sit appellātus, tamen ā Themistocle collabefactus testulā illā exiliō decem annōrum multātus est. Quī quidem quum intellegeret reprimī concitātam multitūdinem nōn posse, cēdēnsque animadvertisset quendam scrībentem, ut patriā pellerētur, quaesīsse ab eō dīcit quārē id faceret aut quid Aristīdēs commīsisset, cūr tantā poenā dignus dūcerētur. Cui ille respondit sē ignōrāre Aristīdem, sed sibi nōn placēre, quod ita cupidē ēlabōrāsset, ut praeter cēterōs Iūstus appellārētur.

—Nepos

## IX. Life of Themistocles (B.C. 512-464), by Nepos.

Themistoclēs Neoclī fīlius, Athēniēnsis. Huius vitia ineuntis adulēscentiae magnīs sunt ēmendāta virtūtibus, adeō ut anteferātur huic nēmō, paucī parēs putentur. Sed ab initiō est ōrdiendum. Pater ēius Neoclēs generōsus fuit. Is uxōrem Acharnānam cīvem dūxit, ex quā nātus est Themistoclēs. Quī quum minus esset probātus parentibus, quod et līberius vīvēbat et rem familiārem neglegēbat, ā patre exhērēdātus est. Quae contumēlia nōn frēgit eum, sed ērēxit. Nam quum iūdicāsset sine summā industriā nōn posse eam exstinguī, tōtum sē dedit reī pūblicae, dīligentius amīcīs fāmaeque serviēns. Multum in iūdiciīs prīvātīs versābātur, saepe in cōntiōnem populī prōdībat, nūlla rēs maior sine illō gerēbātur; celeriter, quae opus erant, reperiēbat, facile eadem ōrātiōne explicābat. Neque minus in rēbus gerendīs prōmptus, quam excōgitandīs erat, quod et dē īnstantibus (ut ait Thūcȳdidēs) vērissimē iūdicābat et dē futūrīs callidissimē coniciēbat. Quō factum est, ut brevī tempore illūstrārētur.

## X. Themistocles (continucd).

Prīmus autem gradus fuit capessendae reī pūblicae bellō Corcȳraeō, ad quod gerendum praetor ā populō factus nōn sōlum praesentī bellō, sed etiam reliquō tempore, ferōciōrem reddidī cīvitātem. Nam quum pecūnia pūblica, quae ex metallīs redībat, largītiōne magistrātuum quotannīs interīret, ille persuāsit populō, ut eā pecūniā classis centum nāvium aedificārētur. Quā celeriter effectā, prīmum Corcȳraeōs frēgit, deinde maritimōs praedōnēs cōnsectandō mare tūtum reddidit. In quō quum dīvitiīs ōrnāvit tum etiam perītissimōs bellī nāvālis fēcit Athēniēnsēs. Id quantae salūtī fuerit ūniversae Graeciae bellō cognitum est Persicō, quum Xerxēs et marī et terrā bellum ūniversae īnferret Eurōpae cum tantīs cōpiīs, quantās neque ante neque posteā habuit quisquam. Huius enim classis mīlle et ducentārum nāvium longārum fuit, quam duo mīlia onerāriārum sequēbantur; terrestrēs autem exercitūs septingentōrum mīlium peditum, equitum quadringentōrum mīlium fuērunt.

## XI. Themistocles (continued).

Cuius dē adventū quum fāma in Graeciam esset perlāta, et maximē Athēniēnsēs petī dīcerentur propter pugnam Marathōniam, mīsērunt Delphōs cōnsultum, quidnam facerent dē rēbus suīs. Dēlīberantibus Pȳthia respondit, ut moenibus ligneīs sē mūnīrent. Id respōnsum quō valēret[^XI-1] quum intellegeret nēmō, Themistoclēs persuāsit cōnsilium esse Apollinis, ut in nāvēs sē suaque cōnferrent; eum enim ā deō significārī mūrum ligneum. Tālī cōnsiliō probātō, addunt ad superiōrēs totidem nāvēs trirēmēs, suaque omnia, quae movērī poterant, partim Salamīna partim Troezēna dēportant; arcem sacerdōtibus paucīsque māiōribus nātū ac sacra prōcūranda trādunt, reliquum oppidum relinquunt. Huius cōnsilium plērīsque cīvitātibus displicēbat, et terrā dīmicārī magis placēbat. Itaque missī sunt dēlēctī cum Leōnidā duce, Lacedaemoniōrum rēge, quī Thermopylās occupārent longiusque barbarōs prōgredī nōn paterentur. Hī vim hostium nōn sustinuērunt eōque locō omnēs interiērunt.

[^XI-1]: “To what that answer pointed.”

## XII. Themistocles (continued).

At classis commūnis Graeciae trecentārum nāvium, in quā ducentae erant Athēniēnsium, prīmum apud Artemisium, inter Euboeam continentemque terram, cum classiāriīs Rēgis cōnflīxit. Angustiās enim Themistoclēs quaerēbat, nē multitūdine circuīrētur. Hīc etsī parī proeliō discesserant, tamen eōdem locō nōn sunt ausī manēre, quod erat perīculum, nē, sī pars nāvium adversāriōrum Euboeam superāsset, ancipitī premerentur perīculō. Quō factum est, ut ab Artemisiō discēderent et exadversum Athēnās apud Salamīna classem suam cōnstituerent.

At Xerxēs, Thermopylīs expugnātis, prōtinus accessit astū[^XII-1], idque, nūllīs dēfendentibus, interfectīs sacerdōtibus, quōs in arce invēnerat, incendiō dēlēvit. Cuius flammā perterritī classiāriī quum manēre nōn audērent et plūrimī hortārentur, ut domōs suās discēderent moenibusque sē dēfenderent, Themistoclēs ūnus restitit et ūniversōs parēs esse posse aiēbat, dispersōs testābātur peritūrōs, idque Eurybiadī, rēgī Lacedaemoniōrum, quī tum summae imperiī praeerat, fore affirmābat.

[^XII-1]: Astū = ἄστυ, town (here Athens).

## XIII. Themistocles (continued).

Quem quum minus, quam vellet, movēret, noctū dē servīs suīs quem habuit fidēlissimum ad rēgem mīsit, ut eī nūntiāret suīs verbīs[^XIII-1], adversāriōs ēius in fugā esse: quī sī discessissent, māiōre cum labōre et longinquiōre tempore bellum cōnfectūrum, quum singulōs cōnsectārī cōgerētur: quōs sī statim aggrederētur, brevī ūniversōs oppressūrum. Hōc eō valēbat[^XIII-2], ut ingrātīs ad dēpugnandum omnēs cōgerentur. Hāc rē audītā, barbarus, nihil dolī subesse crēdēns, postrīdiē aliēnissimō sibi locō, contrā opportūnissimō hostibus, adeō angustō marī cōnflīxit, ut ēius multitūdō nāvium explicārī nōn potuerit. Victus ergō est magis etiam cōnsiliō Themistoclī[^XIII-3], quam armīs Graeciae.

Hīc etsī male rem gesserat, tamen tantās habēbat reliquiās cōpiārum, ut etiam cum hīs opprimere posset hostēs. Iterum ab eōdem[^XIII-4] gradū dēpulsus est[^XIII-5]. Nam Themistoclēs verēns, nē bellāre persevērāret, certiōrem eum fēcit, id agī, ut pōns, quem ille in Hellespontō fēcerat, dissolverētur ac reditū in Asiam exclūderētur, idque eī persuāsit.

[^XIII-1]: “In his (i.e., Themistocles’) name.”
[^XIII-2]: “Had the following effect.”
[^XIII-3]: Genitive.
[^XIII-4]: “By the same person,” i.e., by Themistocles.
[^XIII-5]: “Was dislodged from his (advantageous) position,” a gladiatorial expression.

## XIV. Themistocles (continued).

Itaque quā sex mēnsibus iter fēcerat, eādem minus diēbus trīgintā in Asiam reversus est sēque ā Themistocle nōn superātum, sed cōnservātum iūdicāvit. Sīc ūnīus virī prūdentiā Graecia līberāta est, Eurōpaeque succubuit Asia. Haec altera victōria, quae cum Marathōniō possit comparārī tropaeō. Nam parī modō apud Salamīna parvō numerō nāvium maxima post hominum memoriam classis est dēvicta.

Magnus hōc bellō Themistoclēs fuit neque minor in pāce. Quum enim Phalēricō portū neque magnō neque bonō Athēniēnsēs
ūterentur, huius cōnsiliō triplex Pīraeī portus cōnstitūtus est, isque moenibus circumdatus, ut ipsam urbem dignitāte aequiparāret, ūtilitāte superāret. Īdem mūrōs Athēniēnsium restituit praecipuō suō perīculō. Namque Lacedaemoniī causam idōneam nactī propter barbarōrum excursiōnēs, quā negārent, oportēre extrā Peloponnēsum ūllam urbem mūrōs habēre, nē essent loca mūnīta, quae hostēs possīderent[^XIV-1], Athēniēnsēs aedificantēs prohibēre sunt cōnātī.

[^XIV-1]: From possīdō.

## XV. THEMISTOCLES (continued).

Hōc longē aliō spectābat atque vidērī volēbant. Athēniēnsēs enim duābus victōriīs, Marathōniā et Salamīniā, tantam glōriam apud omnēs gentēs erant cōnsecūtī, ut intellegerent Lacedaemon dē principātū sibi cum hīs certāmen fore; quārē eōs quam īnfirmissimōs esse volēbant. Postquam autem audiērunt mūrōs īnstruī, lēgātōs Athēnās mīsērunt, quī id fierī vetārent. Hīs praesentibus dēsiērunt, ac sē dē eā rē lēgātōs ad eōs missūrōs dīxērunt. Hanc lēgātiōnem suscēpit Themistoclēs et sōlus prīmō profectus est. Reliquī lēgātī ut tum exīrent, quum satis altī mūrī exstrūctī esse vidērentur, praecēpit: interim omnēs, servī atque līberī, opus facerent neque ūllī locō parcerent, sīve sacer esset sīve prīvātus sīve pūblicus, et undique, quod idōneum ad mūniendum putārent, congererent. Quō factum est, ut Athēniēnsium mūrī ex sacellīs sepulcrīsque cōnstārent.

Themistoclēs autem ut Lacedaemonem vēnit, adīre ad magistrātūs nōluit, et dedit operam ut quam longissimē tempus dūceret causam interpōnēns sē collēgās exspectāre. Quum Lacedaemoniī quererentur opus nihilōminus fierī eumque in eā rē cōnārī fallere interim reliquī lēgātī sunt cōnsecūtī.

## XVI. Themistocles (continued).

Ā quibus quum audīsset nōn multum superesse mūnītiōnis ad ephorōs Lacedaemoniōrum accessit, penes quōs summum erat imperium, atque apud eōs contendit falsa iīs esse dēlāta: quārē aequum esse illōs virōs bonōs nōbilēsque mittere, quibus fidēs habērētur, quī rem explōrārent: intereā sē obsidem retinēret Gestus est eī mōs, trēsque lēgātī fūnctī summīs honōribus Athēnās missī sunt. Cum hīs collēgās suōs Themistoclēs iussit proficīscī hīsque praedīxit, ut nē prius Lacedaemoniōrum lēgātōs dīmitterent, quam ipse esset remissus. Hōs postquam Athēnās pervēnisse ratus est, ad magistrātūs senātumque Lacedaemoniōrum adit, et apud eōs līberrime professus est Athēniēnsēs suō cōnsiliō, quod commūnī iūre gentium facere possent, deōsque pūblicōs suōsque patriōs ac penātēs, quō facilius ab hoste possent dēfendere, mūrīs saepsisse, neque in eō quod inūtile esset Graeciae fēcisse: nam illōrum urbem ut prōpugnāculum oppositum[^XVI-1] esse barbarīs, apud quam iam bis classēs rēgiās fēcisse naufragium; Lacedaemoniōs autem male et iniustē facere, quī id potius intuērentur quod ipsōrum dominātiōnī, quam quod ūniversae Graeciae ūtile esset: quārē sī suōs lēgātōs recipere vellent, quōs Athēnās mīserant, sē remitterent.

[^XVI-1]: The Participle agrees with prōpugnāculum, instead of with urbem as might have been expected.

## XVII. Themistocles (continued).

Tamen nōn effūgit cīvium suōrum invidiam. Namque ob eundem timōrem, quō damnātus erat Militiadēs, testulārum suffrāgiīs ē cīvitāte ēiectus Argōs habitātum concessit. Hīc quum propter multās ēius virtūtēs magnā cum dignitāte vīveret, Lacedaemoniī lēgātōs Athēnās mīsērunt, quī eum absentem accūsārent, quod societātem cum rēge Perse ad Graeciam opprimendam fēcisset. Hōc crīmine absēns prōditiōnis damnātus est. Id ut audīvit, quod nōn satis tūtum sē Argīs vidēbat, Corcȳram dēmigrāvit. Ibi quum ēius principēs cīvitātis animadvertisset timēre, nē propter sē[^XVII-1] bellum iīs Lacedaemoniī et Athēniēnsēs indīcerent, ad Admētum Molossōrum rēgem, cum ō eī hospitium erat, cōnfūgit. Hūc quum vēnisset et in praesentiā rēx abesset, quō māiōre religiōne sē receptum tuerētur[^XVII-2], fīliam ēius parvulam arripuit et cum eā sē in sacrārium, quod summā colēbātur caerimōniā, coniēcit. Inde nōn prius ēgressus est, quam rēx eum datā dextrā in fidem reciperet; quam praestitit.

[^XVII-1]: § 653.
[^XVII-2]: The subiect is rēx: sē refers to Themistocles (S 563). This clause quō ... tuerētur is subordinate to arripuit (p. 20).

## XVIII. Themistocles (continued).

Nam quum ab Athēniēnsibus et Lacedaemoniīs exposcerētur pūblicē, supplicem nōn prōdidit, monuitque, ut consuleret sibi; difficile enim esse in tam propinquō locō tūtō eum versārī. Itaque Pydnam eum dēdūcī iussit et quod satis esset praesidiī dedit. Hīc nāvem, omnibus ignōtus nautīs, cōnscendit; quae quum tempestāte maximā Naxum ferrētur, ubi tum Athēniēnsium erat exercitus, sēnsit Themistoclēs, sī eō pervēnisset, sibi esse pereundum. Hāc necessitāte coāctus dominō nāvis quis sit aperit, multa pollicēns, sī sē cōnservāsset. At ille, clārissimī virī captus misericordiā, diem noctemque procul ab īnsulā in salō nāvem tenuit in ancorīs, neque quemquam ex eā exīre passus est. Inde Ephesum pervēnit ibique Themistoclem expōnit; cui ille prō meritīs posteā grātiam rettulit.

Sciō plērōsque ita scrīpsisse, Themistoclem Xerxe rēgnante in Asiam trānsiisse. Sed ego potissimum Thūcȳdidī crēdō, quod aetāte proximus dē iīs, quī illōrum temporum historiam relīquērunt, et eiusdem cīvitātis fuit.

## XIX. Themistocles (continued).

Is autem ait ad Artaxerxem eum vēnisse atque hīs verbīs epistulam mīsisse :—“Themistoclēs vēnī ad tē, quī plūrima mala omnium Grāiōrum in domum tuam intulī, quamdiū mihi necesse fuit adversus patrem tuum bellāre patriamque meam dēfendere. Īdem multō plūra bona fēcī, postquam in tūtō ipse, et ille in perīculō esse coepit. Nam quum in Asiam revertī vellet proeliō apud Salamīna factō, litterīs eum certiōrem fēcī, id agī ut pōns, quem in Hellespontō fēcerat, dissolverētur atque ab hostibus circumīrētur. Quō nūntiō ille perīculō est līberātus. Nunc autem ad tē cōnfūgī exagitātus ā cūnctā Graeciā, tuam petēns amīcitiam: quam sī erō adeptus, nōn minus mē bonum amīcum habēbis, quam fortem inimīcum ille expertus est. Tē autem rogō, ut dē iīs rēbus, dē quibus tēcum colloquī volō, annuum mihi tempus dēs eōque trānsāctō ad tē venīre patiāris.”

Huius rēx animī magnitūdinem admīrāns, cupiēnsque tālem virum sibi conciliārī, veniam dedit.

## XX. Themistocles (concluded).

Ille omne illud tempus litterīs sermōnīque Persārum dedit; quibus adeō ērudītus est, ut multō commodius dīcātur apud rēgem verba fēcisse, quam iī poterant, quī in Perside erant nātī. Hīc quum multa rēgī esset pollicitus grātissimumque illud, sī suīs ūtī cōnsiliīs vellet, illum Graeciam bellō oppressūrum, magnīs mūneribus ab Artaxerxe dōnātus in Asiam rediit domiciliumque Magnēsiae sibi cōnstituit. Namque hanc urbem eī Rēx dōnārat, quae eī pānem praebēret (ex quā regiōne quīnquāgintā talenta quotannīs redībant); Lampsacum autem, unde vīnum sūmeret; Myunta, ex quā obsōnium habēret. Dē huius morte multīs modīs apud plērōsque scrīptum est; sed nōs eundem potissimum Thūcȳdidem auctōrem probāmus, quī illum ait Magnēsiae morbō mortuum neque negat fuisse fāmam, venēnum suā sponte sūmpsisse, quum sē, quae Rēgī dē Graeciā opprimendā pollicitus esset, praestāre posse dēspērāret. Īdem ossa ēius clam in Atticā ab amīcīs sepulta, quoniam lēgibus nōn concēderētur, quod prōditiōnis esset damnātus, memoriae prōdidit.

## XXI. Hannibal.

Omnium, ut omittam Philippum[^XXI-1], iīs temporibus potentissimus rēx Antiochus[^XXI-2] fuit. Hunc Hannibal tantā cupiditāte incendit bellandī, ut usque ā rubrō marī arma cōnātus sit īnferre Ītaliae. Ad quem quum lēgātī vēnissent Rōmānī, quī darent operam ut Hannibalem in suspīciōnem rēgī addūcerent, idque Hannibal comperisset, sēque ab interiōribus cōnsiliīs sēgregārī vīdisset, tempore datō adiit ad rēgem, et “Pater meus,” inquit “Hamilcar, puerulō mē, utpote nōn amplius novem annōs nātō, in Hispāniam imperātor proficīscēns Carthāgine, Iovī Optimō Maximō hostiās immolāvit. Quae dīvīna rēs dum cōnficiēbātur, quaesīvit ā mē, vellemne sēcum in castra proficīscī. Id quum libenter accēpissem, atque ab eō petere coepissem, nē dubitāret dūcere, tum ille, Faciam, inquit, sī fidem mihi, quam postulō, dederis. Simul mē ad āram addūxit, apud quam sacrificāre īnstituerat, eamque cēterīs remōtīs tenentem iūrāre iussit, numquam mē in amīcitiā cum Rōmānīs fore. Id ego iūsiūrandum patrī datum usque ad hanc aetātem ita cōnservāvī, ut nēminī dubium esse dēbeat, quīn reliquō tempore eādem mente sim futūrus. Quārē sī quid amīcē dē Rōmānīs cōgitābis, nōn imprūdenter fēceris, sī mē cēlāris. Quum quidem[^XXI-3] bellum parābis, tē ipsum frūstrāberis, sī nōn mē in eō principem posueris.”

Hāc igitur quā dīximus aetāte cum patre in Hispāniam profectus est, cuius post obitum, Hasdrubale imperātōre suffectō, equitātuī omnī praefuit. Hōc quoque interfectō, exercitus summam imperiī ad eum dētulit. Id Carthāginem dēlātum pūblicē comprobātum est. Sīc Hannibal, minor quīnque et vīgintī annīs nātus, imperātor factus proximō trienniō omnēs gentēs Hispāniae bellō subēgit; Saguntum, foederātam cīvitātem, vī expugnāvit; trēs exercitūs maximōs comparāvit. Ex hīs ūnum in Āfricam mīsit, alterum cum Hasdrubale frātre in Hispāniā relīquit, tertium in Ītaliam sēcum dūxit. Saltum Pȳrēnaeum trānsiit. Quācumque iter fēcit, cum omnibus incolīs cōnflīxit; nēminem nisi victum dīmīsit. Ad Alpēs postquam vēnit, quae Ītaliam ab Galliā sēiungunt, quās nēmō umquam cum exercitū ante eum praeter Herculem trānsierat, Alpicōs cōnantēs prohibēre trānsitū concīdit; loca patefēcit, itinera mūniit, effēcit ut eā elephantus ōrnātus īre posset, quā anteā ūnus homō inermis vix poterat rēpere. Hāc cōpiās trādūxit, in Ītaliamque pervēnit.

—Nepos.

[^XXI-1]: Philip the Fifth, king of Macedon (B.C. 220-179).
[^XXI-2]: Antiochus the Great, king of Syria.
[^XXI-3]: Quidem here marks contrast: almost = sed.

## XXII. The Romans demand the surrender of Hannibal.

Post proelium apud Zamam[^XXII-1] factum Carthāginiēnsēs bellum cum Rōmānīs composuērunt. Ille nihilō sētius exercituī posteā praefuit, rēsque in Āfricā gessit, itemque Māgō, frāter ēius, usque ad Publium Sulpicium et Gāium Aurēlium Cōnsulēs[^XXII-2]. Hīs enim magistrātibus lēgātī Carthāginiēnsēs Rōmam vēnērunt, quī senātuī populōque Rōmānō grātiās agerent, quod cum iīs[^XXII-3] pācem fēcissent, ob eamque rem corōnā aureā eōs dōnārent, simulque peterent, ut obsidēs eōrum[^XXII-3] Fregellīs essent captīvīque redderentur. Hīs ex senātūs cōnsultō respōnsum est: Mūnus eōrum grātum acceptumque esse; obsidēs, quō locō rogārent, futūrōs; captīvōs nōn remissūrōs, quod Hannibalem, cuius operā susceptum bellum foret, inimīcissimum nōminī Rōmānō, etiam nunc cum imperiō apud exercitum habērent, itemque frātrem eius Māgōnem. Hōc respōnsō Carthāginiēnsēs cognitō Hannibalem domum et Māgōnem revocārunt. Hūc ut rediit, rēx factus est, postquam imperātor fuerat, annō secundō et vīcēsimō. Ut enim Rōmae cōnsulēs, sīc Carthāgine quotannīs annuī bīnī rēgēs creābantur.

—Nepos.

[^XXII-1]: B.C. 202 (end of 2nd Punic War).
[^XXII-2]: B.C. 200.
[^XXII-3]: We should have expected the Reflexives (sēcum and suī).

## XXIII. How Hannibal secured his money.

Deinde annō post praetūram, Rōmā lēgātī Carthāginem vēnērunt. Hōs Hannibal ratus suī dēposcendī grātiā missōs, priusquam iīs senātus darētur, nāvem ascendit clam, atque in Syriam ad Antiochum profūgit. Hāc rē palam factā Poenī nāvēs duās, quae eum comprehenderent, sī possent cōnsequī, mīsērunt, bona ēius pūblicārunt, domum ā fundāmentīs disiēcērunt, ipsum exsulem iūdicārunt. Haud multō post Crētam ad Gortȳniōs vēnit, ut ibi, quō sē cōnferret, cōnsīderāret. Vīdit autem vir omnium callidissimus magnō sē fore perīculō[^XXIII-1], nisi quid prōvīdisset propter avāritiam Crētensium. Magnam enim sēcum pecūniam portābat, dē quā sciēbat exiisse fāmam. Itaque capit tāle cōnsilium. Amphorās complūrēs complet plumbō, summās operit aurō et argentō. Hās praesentibus principibus dēpōnit in templō Diānae, simulāns sē suās fortūnās illōrum fideī crēdere. Hīs in errōrem inductīs statuās aēneās, quās sēcum portābat, omnī suā pecūniā complet, eāsque in prōpatulō domūs abiicit. Gortȳniī templum magnā cūrā custōdiunt nōn tam ā cēterīs, quam ab Hannibale, nē ille īnscientibus iīs tolleret[^XXIII-2] sēcumque dūceret.

Sīc cōnservātīs suīs rēbus omnibus Poenus, illūsīs Crētensibus, ad Prūsiam in Pontum pervēnit.

—Nepos.

[^XXIII-1] For in magnō perīculō.
[^XXIII-2] Supply the Object.

## XXIV. An Incident in the Second Punic War (B.C. 217).

Dum haec geruntur in Italiā, Cn. Servilius Geminus cōnsul cum classe centum vīgintī nāvium, circumvectus[^XXIV-1] Sardiniae et Corsicae ōram et obsidibus utrimque acceptīs[^XXIV-1], in Āfricam trānsmīsit, et, priusquam in continentem escēnsiōnem faceret[^XXIV-2], Mēnige[^XXIV-3] īnsulā vāstātā et ab incolentibus Cercīnam[^XXIV-3], nē et ipsōrum ūrerētur dīriperēturque ager, decem talentīs argentī acceptīs, ad lītora Āfricae accessit cōpiāsque exposuit. Inde ad populandum agrum ductī mīlitēs nāvālēsque sociī iuxtā effūsī, ac sī in īnsulīs cultōrum egentibus praedārentur. Itaque in īnsidiās temere illātī, quum ā frequentibus pālantēs, ab locōrum gnārīs ignārī circumvenīrentur[^XVII-4], cum multā caede ac foedā fugā retrō ad nāvēs compulsī sunt.

—Livy (XXII. 30).

[^XXIV-1]: Note the alternative translation by means of a Temporal Clause.
[^XXIV-2]: The Subjunctive marks the action as merely contemplated or in prospect (Gram., § 347, PP. 136, 137).
[^XXIV-3]: Islands near the Lesser Syrtis (off the coast of Africa).
[^XXIV-4]: Note the alternative translation by means of the Present Participle.

## XXV. Speech of Q. Fabius Maximus to L. Aemilius Paullus urging cautious measures (B.C. 216).

Errās enim, L. Paule, sī tibi minus certāminis cum C. Terentiō Varrōne quam cum Hannibale futūrum cēnsēs. Cum illō in aciē tantum, cum hōc omnibus locīs ac temporibus certātūrus es; adversus Hannibalem legiōnēsque ēius tuīs equitibus ac peditibus pugnandum tibi est, Varrō dux tuīs mīlitibus tē est oppugnātūrus. Ōminis etiam tibi causā absit C. Flāminiī memoria. Tamen ille cōnsul dēmum et in prōvinciā et ad exercitum coepit furere; hīc priusquam peteret[^XXV-1] cōnsulātum, deinde in petendō cōnsulātū, nunc quoque cōnsul, priusquam castra videat[^XXV-1] aut hostem, īnsānit ... Ita rēs sē habet: ūna ratiō bellī gerendī adversus Hannibalem est, quā ego gessī. Nec ēventus modo hōc docet — stultōrum iste magister est—sed eadem ratiō, quae fuit futūraque, dōnec rēs eaedem manēbunt, immūtābilis est.

—Livy (XXII. 39).

[^XXV-1]: The Subjunctive marks the action as merely contemplated or in prospect (Gram., § 347, PP. 136, 137).

## XXVI. The heroism of Mucius (B.C. 508).

Obsidiō erat nihilō minus et frūmentī cum summā cāritāte inopia, sedendōque expugnātūrum sē urbem spem Porsenna habēbat, quum C. Mūcius, adulēscēns nōbilis, cui indignum vidēbātur, populum Rōmānum ab iīsdem Etrūscīs obsidērī, quōrum saepe exercitūs fūderit, senātum adit. “Trānsīre Tiberim” inquit, “patrēs, et intrāre, sī possim, castra hostium volō, nōn praedō nec populātiōnum in vicem ultor; maius, sī dī iuvant, in animō est facinus.” Approbant patrēs; abditō intrā vestem ferrō proficīscitur. Ubi eō vēnit, in cōnfertissimā turbā prope rēgium tribūnal cōnstitit. Ibi quum stīpendium mīlitibus forte darētur, et scrība cum rēge sedēns parī ferē ōrnātū multa ageret, eum mīlitēs vulgō adīrent, timēns scīscitārī, uter Porsenna esset, nē ignōrandō rēgem sēmet ipse aperīret, quis esset, scrībam prō rēge obtruncat.

—Livy (II. 12).

## XXVII. The heroism of Mucius (continucd).

Quum comprehēnsum rēgiī satellitēs retrāxissent, “Rōmānus sum” inquit “cīvis; C. Mūcium vocant. Hostis hostem occīdere voluī, nec ad mortem minus animī est, quam fuit ad caedem; et facere et patī fortia Rōmānum est. Nec ūnus in tē ego hōs animōs gessī; longus post mē ōrdō est idem petentium decus.” Quum rēx simul īrā incēnsus perīculōque conterritus circumdarī ignēs minitābundus iubēret, nisi exprōmeret properē, quās īnsidiārum sibi minās per ambāgēs iaceret, “En tibi[^XXVII-1]” inquit, “ut sentiās, quam vīle corpus sit iīs, quī magnam glōriam vident,” dextramque accēnsō ad sacrificium foculō iniicit. Quam quum velut aliēnātō ab sensū torrēret animō, prope attonitus rēx, quum ab sēde suā prōsiluisset, āmovērīque ab altāribus iuvenem iussisset, “Tū vērō abī” inquit, “in tē magis quam in mē hostīlia ausus. Iubērem macte virtūte esse, sī prō meā patriā ista virtūs stāret; nunc iūre bellī līberum tē, intāctum inviolātumque hinc dīmittō.”

—Livy.

[^XXVII-1]: The so-called Ethical Dative (Gram. § 414).

## XXVIII. Pliny relates some anecdotes about Arria.

C. Plīnius Nepōtī suō Salūtem.

Adnotāsse videor, facta dictaque virōrum fēminārumque illūstrium alia clāriōra esse, alia māiōra. Cōnfirmāta est opīniō mea hesternō Fanniae sermōne. Neptis haec Arriae illīus, quae marītō et sōlātium mortis et exemplum fuit. Multa referēbat aviae suae, quae tibi exīstimō tam mīrābilia legentī fore, quam mihi audientī fuērunt. Aegrōtābat Caecīna Paetus, marītus ēius; aegrōtābat et fīlius, uterque mortifere, ut vidēbātur: fīlius dēcessit parentibus nōn minus ob alia cārus, quam quod fīlius erat. Huic illa ita fūnus parāvit, ita dūxit exsequiās, ut ignōrāret marītus. Quīn immō, quotiēs cubiculum ēius intrārat, vīvere fīlium, atque etiam commodiōrem[^XXVII-1] esse simulābat, ac persaepe interrogantī, quid ageret puer, respondēbat: Bene quiēvit, libenter cibum sūmpsit. Deinde, quum diū cohibitae lacrimae vincerent prōrumperentque, ēgrediēbātur.

[^XXVII-1]: “Getting better.”

## XXIX. Arria (continuced).

Scrībōniānus arma in Illyricō contrā Claudium[^XXIX-1] mōverat: fuerat Paetus in partibus; occīsō Scrībōniānō, Rōmam trahēbātur. Erat ascēnsūrus nāvem. Arria mīlitēs ōrābat, ut simul impōnerētur. ‘“Nempe enim” inquit, “datūrī estis cōnsulārī virō servulōs aliquōs, quōrum ē manū cibum capiat, ā quibus vestiātur, ā quibus calceētur: omnia sōla praestābō.” Nōn impetrāvit. Condūxit piscātōriam nauculam, ingēnsque nāvigium minimō[^XXIX-2] secūta est. Quīn etiam, cum Thrasea, gener ēius, dēprecārētur, nē morī pergeret, interque alia dīxisset: “Vīs ergō fīliam tuam, sī mihi pereundum fuerit, morī mēcum?” respondit: “Sī tam diū tantāque concordiā vīxerit tēcum, quam ego cum Paetō, volō.” Auxerat hōc respōnsō cūram suōrum: attentius custōdiēbātur: sēnsit, et: “Nihil agitis” inquit “potestis enim efficere, ut male moriar; ut nōn moriar nōn potestis.” Dum haec dīcit, exsiluit cathedrā, adversōque parietī caput ingentī impetū impēgit, et corruit.

—Pliny.

[^XXIX-1]: The Emperor Claudius.
[^XXIX-2]: Supply nāvigiō.

## XXX. The eruption of Vesuvius (Aug. 24, A.D. 79) described by Pliny in a letter to Tacitus.

C. Plīnius Tacitō suō Salūtem.

Petis ut tibi avunculī meī exitum scrībam, quō vērius trādere posterīs possīs. Grātiās agō; nam videō, mortī ēius, sī celebrētur ā tē, immortālem glōriam esse prōpositam. Quamvīs enim pulcherrimārum clāde terrārum, memorābilī cāsū[^XXX-1], occiderit; quamvīs ipse plūrima opera et mānsūra condiderit; multum tamen perpetuitātī ēius scrīptōrum tuōrum aeternitās addet. Equidem beātōs putō, quibus deōrum mūnere datum est aut facere scrībenda, aut scrībere legenda; beātissimōs vērō, quibus utrumque. Hōrum in numerō avunculus meus et suīs librīs et tuīs erit. Quō libentius suscipiō, dēposcō etiam, quod iniungis.

[^XXX-1]: In apposition with clāde: “a memorable catastrophe which destroyed,” &c.

## XXXI. Eruption of Vesuvius (continued).

Erat Mīsēnī, classemque imperiō praesēns[^XXXI-1] regēbat. Nōnum Kal. Septembrēs[^XXXI-2],” hōrā ferē septimā, māter mea indicat eī, appārēre nūbem inūsitātā et magnitūdine et speciē. Ūsus ille sōle, mox frīgidā[^XXXI-3] lavātus, gustāverat[^XXXI-4] iacēns[^XXXI-5], studēbatque. Poscit soleās, ascendit locum, ex quō maximē mīrāculum illud cōnspicī poterat. Nūbēs—incertum procul intuentibus, ex quō monte; Vesuvium fuisse posteā cognitum est-oriēbātur, cuius similitūdinem et formam nōn alia magis arbor, quam pīnus, expresserit. Nam longissimō velut truncō ēlāta in altum, quibusdam rāmīs diffundēbātur: crēdō, quia recentī spīritū ēvecta, deinde senescente eō dēstitūta, aut etiam pondere suō victa, in lātitūdinem vānēscēbat[^XXXI-6]: candida interdum, interdum sordida et maculōsa, prout terram cineremve sustulerat.

[^XXXI-1]: “In person.”
[^XXXI-2]: This is short for ante diem nōnum Kalendās Septembrēs (see Gram. p. 215).
[^XXXI-3]: Supply aquā.
[^XXXI-4]: cf. French goûter (“lunch”).
[^XXXI-5]: “Reclining,” i.e., not hurriedly.
[^XXXI-6]: “Was dissolving breadthwise.”

## XXXII. Eruption of Vesuvius (continued).

Magnum propiusque nōscendum, ut ērudītissimō virō, vīsum. Iubet liburnicam[^XXXII-1] aptārī: mihi, sī venīre ūnā vellem, facit cōpiam. Respondī, studēre mē malle: et forte ipse, quod scrīberem, dederat. Ēgrediēbātur domō: accipit cōdicillōs Rectīnae[^XXXII-2] Caesī Bassī, imminentī perīculō exterritae: nam vīlla ēius subiacēbat, neque ūlla nisi nāvibus fuga: ut sē[^XXXII-3] tantō discrīminī ēriperet, ōrābat. Vertit ille cōnsilium et quod studiōsō animō inchoāverat, obit maximō[^XXXII-4]. Dēdūcit quadrirēmēs; ascendit ipse nōn Rectīnae modo, sed multīs — erat enim frequēns amoenitās ōrae — lātūrus auxilium. Properat illūc, unde aliī fugiunt; rēctumque cursum, rēcta gubernācula in perīculum tenet, adeō solūtus metū, ut omnēs illīus malī mōtūs, omnēs figūrās,5 ut dēprehenderat oculīs, dictāret ēnotāretque.

[^XXXII-1]: “A cutter.”
[^XXXII-2]: “He receives a note from Rectina, the wife of Caesius Bassus.”
[^XXXII-3]: “Her”— refers to the subiect of ōrābat (Gram. § 563).
[^XXXII-4]: “What he had begun in the spirit of a student he accomplishes in the spirit of a hero.”
[^XXXII-5]: “Phases.”

## XXXIII. Eruption of Vesuvius (continucd).

Cūnctātus paulum, an retrō iter flecteret, mox gubernātōrī, ut ita faceret monentī, “Fortēs” inquit “fortūna iuvat: Pompōniānum[^XXXIII-1] pete”. Stabiīs erat, dīremtus sinū mediō. Nam sēnsim circumāctīs curvātīsque lītoribus mare īnfunditur. Ibi, quamquam nōndum perīculō appropinquante, cōnspicuō tamen, et, cum crēsceret, proximō, sarcinās contulerat in nāvēs, certus fugae, sī contrārius ventus resēdisset: quō tunc avunculus meus secundissimō invectus, complectitur trepidantem, cōnsōlātur, hortātur: utque timōrem ēius suā sēcūritāte lēnīret, dēferrī sē in balneum iubet; lavātus accubat, cēnat, atque hilaris, aut, quod est aequē magnum, similis hilarī. Interim ē Vesuviō monte plūribus locīs lātissimae flammae altaque incendia relūcēbant, quōrum fulgor et clāritās tenebrīs noctis excitābātur[^XXXIII-2].” Ille sē quiētī dedit, et quiēvit vērissimō quidem somnō. Nam meātus animae[^XXXIII-3], quī illī propter amplitūdinem corporis gravior et sonantior erat, ab iīs, quī līminī obversābantur, audiēbātur. Excitātus prōcēdit, sēque Pompōniānō cēterīsque, quī pervigilāverant, reddit.

[^XXXIII-1]: A friend of Pliny’s.
[^XXXIII-2]: “Was heightened.”
[^XXXIII-3]: “His breathing.”

## XXXIV.  The eruption of Vesuvius (continued).

*[After consulting together, they think it safer to leave the house, which was swaying backwards and forwavds.]*

Cervīcālia capitibus imposita linteīs cōnstringunt. Id mūnīmentum adversus dēcidentia fuit. Iam diēs alibī, illīc nox omnibus noctibus nigrior dēnsiorque: quam tamen facēs multae ariaque lūmina sōlābantur[^XXXIV-1]. Placuit ēgredī in lītus, et ē proximō aspicere, ecquid iam mare admitteret[^XXXIV-2]; quod adhūc vāstum et adversum permanēbat. Ibi super abiectum linteum recubāns, semel atque iterum frīgidam poposcit hausitque. Deinde flammae flammārumque praenuntius odor sulfuris aliōs in fugam vertunt, excitant illum[^XXXIV-3]. Innīxus servulīs duōbus adsurrēxit, et statim concidit, ut ego colligō, crassiōre cālīgine spīritū obstrūctō. Ubi diēs redditus[^XXXIV-4] — is ab eō, quem novissimē vīderat, tertius — corpus inventum est integrum, illaesum opertumque, ut fuerat indūtus: abitus corporis quiēscentī, quam dēfūnctō, similior. Interim Mīsenī ego et māter. Sed nihil ad historiam; nec tū aliud quam dē exitū ēius scīre voluistī. Fīnem ergō faciam. Ūnum adiiciam, omnia mē, quibus interfueram, quaeque statim, cum maximē vēra memorantur[^XXXIV-5], audieram, persecūtum. Tū potissima excerpēs.  Aliud est enim epistulam, aliud historiam, aliud amīcō, aliud omnibus scrībere. Valē.

[^XXXIV-1]: “Relieved.”
[^XXXIV-2]: i.e., “allowed to embark.
[^XXXIV-3]: Notice the Chiasmus (Gram. § 601).
[^XXXIV-4]: Supply est.
[^XXXIV-5]: “When reports are most trustworthy.”

## XXXV. Hannibal at Capua (B.C. 216): AN account of Pacuvius.

Hannibal post Cannensem pugnam castraque capta ac dīrepta cōnfestim ex Āpūliā in Samnium mōverat, accītus in Hirpīnōs ā Stātiō Trebiō, pollicente sē Compsam trāditūrum. Inde Capuam flectit iter, lūxuriantem longā fēlīcitāte atque indulgentiā fortūnae, maximē tamen inter corrupta omnia licentiā plēbis sine modō lībertātem exercentis. Senātum et sibi et plēbī obnoxium Pācuvius Calavius fēcerat, nōbilis īdem ac populāris homō, cēterum malīs artibus nānctus opēs. Is quum eō forte annō, quō rēs male gesta ad Trasumennum est, in summō magistrātū esset, iam diū īnfestam senātuī plēbem ratus per occāsiōnem novandī rēs magnum ausūram facinus, ut[^XXXV-1], sī in ea loca Hannibal cum victōre exercitū vēnisset, trucīdātō senātū trāderet Capuam Poenīs, ratiōnem iniit quā et senātum servāret et obnoxium sibi ac plēbī faceret.

— Livy (XXIII. 1).

[^XXXV-1]: “Namely to,” &c.

## XXXVI. Pacuvius summons the senate.

Vocātō senātū quum sibi dēfectiōnis ab Rōmānīs cōnsilium placitūrum nūllō modō, nisi necessārium fuisset, praefātus esset, quippe quī līberōs ex App. Claudiī fīliā habēret fīliamque Rōmam nuptum M. Līviō dedisset — cēterum[^XXXVI-1] maiōrem multō rem magisque timendam īnstāre; nōn enim per dēfectiōnem ad tollendum ex cīvitāte senātum plēbem spectāre, sed per caedem senātūs vacuam rem pūblicam trādere Hannibalī ac Poenīs velle; eō sē perīculō posse līberāre eōs, sī permittant sibi et certāminum in rē pūblicā oblītī crēdant — quum omnēs victī metū permitterent, “Claudam” inquit “in cūriā vōs et, tamquam et ipse cōgitātī facinoris particeps, approbandō cōnsilia, quibus nēquīquam adversārer, viam salūtī vestrae inveniam. In hōc[^XXXVI-2] fidem, quam vultis ipsī, accipite.”

—Livy.

[^XXXVI-1]: From cēterum to crēdant is part of Pacuvius’ speech (dependent on praefātus).
[^XXXVI-2]: In hōc (Accus.), “for this”.

## XXXVII. While the senators are confined in their chamber Pacuvius addresses the townsfolk.

Fidē datā ēgressus claudī cūriam iubet, praesidiumque in vestibulō relinquit, nē quis adīre cūriam iniussū suō nēve inde ēgredī possit. Tum vocātō ad cōntiōnem populō, “Quod saepe” inquit “optāstis, Campānī, ut suppliciī sūmendī vōbīs ex improbō ac dētestābilī senātū potestās esset, eam nōn per tumultum expugnantēs domōs singulōrum, quās praesidiīs clientium servōrumque tuentur, cum summō vestrō perīculō, sed tūtam habētis ac līberam; clausōs omnēs in cūriā accipite, sōlōs, inermēs. Nec quicquam raptim aut forte temere[^XXXVII-1] ēgeritis; dē singulōrum capite vōbīs iūs sententiae dīcendae faciam, ut quās quisque ēmeritus est poenās pendat.

—Livy.

[^XXXVII-1]: Forte temere, “in a blind, haphazard fashion”.

## XXXVIII. Continuation of the speech of Pacuvius.

“Sed ante omnia ita vōs īrae indulgēre oportet, ut potiōrem īrā salūtem atque ūtilitātem vestram habeātis. Etenim hōs, ut opīnor, ōdistis senātōrēs, nōn senātum omnīnō habēre nōn vultis; quippe aut rēx, quod abōminandum, aut, quod ūnum līberae cīvitātis cōnsilium est, senātus habendus est. Itaque duae rēs simul agendae vōbīs sunt, ut et veterem senātum tollātis et novum cooptētis. Citārī singulōs senātōrēs iubēbō, dē quōrum capite vōs cōnsulam; quod dē quōque cēnsueritis, fīet; sed prius in ēius locum virum fortem ac strēnuum novum senātōrem cooptābitis, quam dē noxiō supplicium sūmātur.”

—Livy.

## XXXIX. The populace discover that they may go further and fare worse.

Inde cōnsēdit et nōminibus in ūrnam coniectīs citārī quod prīmum sorte nōmen excidit, ipsumque ē cūriā prōdūcī iussit. Ubi audītum est nōmen, malum et improbum prō sē quisque clāmāre et suppliciō dignum. Tum Pācuvius: “Videō quae dē hōc sententia sit; date igitur prō malō atque improbō bonum senātōrem et iūstum”. Prīmō silentium erat inopiā potiōris subiciendī; deinde quum aliquis omissā verēcundiā quempiam nōmināsset, multō maior extemplō clāmor oriēbātur, quum aliī negārent nōsse[^XXXIX-1], aliī nunc probra, nunc humilitātem sordidamque inopiam et pudendae artis aut quaestūs genus obicerent.

—Livy.

[^XXXIX-1]: For sē nōsse.

## XL. The senate is saved. Their flattery of the populace.

Hōc multō magis in secundō ac tertiō citātō senātōre est factum, ut ipsīus paenitēre hominēs appārēret, quem autem in ēius substituerent locum, dēesse, quia nec eōsdem nōminārī attinēbat, nihil aliud quam ad audienda probra nōminātōs, et multō humiliōres obscūriōrēsque cēterī erant eīs, quī prīmī memoriae occurrēbant. Ita dīlābī hominēs, nōtissimum quodque malum maximē tolerābile dīcentēs esse, iubentēsque senātum ex custōdiā dīmittī. Hōc modō Pācuvius quum obnoxium vītae beneficiō senātum multō sibi magis quam plēbī fēcisset, sine armīs, iam omnibus concēdentibus, dominābātur. Hinc senātōrēs, omissā dignitātis lībertātisque memoriā, plēbem adūlārī; salūtāre, benignē invītāre, apparātīs accipere epulīs, eās causās suscipere, eī semper partī adesse, secundum eam lītem iūdicēs dare, quae magis populāris aptiorque in vulgus favōrī conciliandō esset; iam vērō nihil in senātū agī aliter, quam sī plēbis ibi esset concilium. Ad contemptum lēgum, magistrātuum, senātūs accessit tum, post Cannensem clādem, ut, cuius aliqua verēcundia erat, Rōmānum
quoque spernerent imperium.

—Livy.


## XLI. The Capuans demands. Indignation at Rome.

Extemplō plēbēs ac pars maior senātūs ad dēfectiōnem spectāre; extracta tamen auctōritāte seniōrum per paucōs diēs est rēs. Postrēmō vīcit sententia plūrium, ut iīdem lēgātī, quī ad cōnsulem Rōmānum ierant, ad Hannibalem mitterentur. Quō priusquam īrētur certumque dēfectiōnis cōnsilium esset, Rōmam lēgātōs missōs ā Campānīs in quibusdam annālibus inveniō, postulantēs, ut alter cōnsul Campānus fieret, sī rem Rōmānam adiuvārī vellent; indignātiōne ortā, submovērī ā cūriā iussōs esse, missumque līctōrem, quī ex urbe ēdūceret eōs atque imperāret ut eō diē manērent extrā fīnēs Rōmānōs. Quia nimis compār Latīnōrum quondam postulātiō erat, Caeliusque et aliī id haud sine causā praetermissūrī erant scrīptōrēs, pōnere prō certō sum veritus.

—Livy.

## XLII. The Capuans make terms with Hannibal.

Lēgātī ad Hannibalem vēnērunt pācemque cum eō hīs condiciōnibus fēcērunt, nē quis imperātor magistrātusve Poenōrum iūs ūllum in cīvem Campānum habēret, nēve cīvis Campānus invītus mīlitāret mūnusve faceret; ut suae lēgēs, suī magistrātūs Capuae essent, ut trecentōs ex Rōmānīs captīvīs Poenus daret Campānīs, quōs ipsī ēlēgissent, cum quibus equitum Campānōrum, quī in Siciliā stīpendia facerent, permūtātiō fieret. Haec pacta; illa īnsuper, quam[^XLII-1] quae pacta erant, facinora Campānī ēdidērunt; nam praefectōs socium cīvēsque Rōmānōs aliōs, partim aliquō mīlitiae mūnere occupātōs, partim prīvātīs negōtiīs implicitōs, plēbs repente omnēs comprehēnsōs velut custōdiae causā balneīs inclūdī iussit, ubi fervōre atque aestū animā interclūsā foedum in modum exspīrārent. Ea nē fierent neu lēgātiō mitterētur ad Poenum, summā ope Decius Magius, vir cui ad summam auctōritātem nihil praeter sānam cīvium mentem dēfuit, restiterat.

—Livy.

[^XLII-1]: In addition to those things which,” ā&c.

## XLIII. Opposition of Magius: Wrath of Hannibal.

Ut vērō praesidium mittī ab Hannibale audīvit, prīmō, nē reciperētur praesidium palam vōciferātus est, deinde, ut receptum aut ēicerētur aut, sī malum facinus, quod ā vetustissimīs sociīs cōnsanguineīsque dēfēcissent, fortī ac memorābilī facinore pūrgāre vellent, ut interfectō Pūnicō praesidiō restituerent Rōmānīs sē. Haec (nec enim occultē agēbantur) quum relāta Hannibalī essent, prīmō mīsit quī iubērent Magium ad sēsē venīre in castra; deinde, quum is ferōciter negāsset sē itūrum, nec enim Hannibalī iūs esse in cīvem Campānum, concitātus īrā Poenus comprehendī hominem vīnctumque attrahī ad sēsē iussit. Veritus deinde, nē quid inter vim tumultūs atque ex concitātiōne animōrum incōnsultī certāminis orerētur, ipse, praemissō nūntiō ad Marium Blossium praetōrem Campānum, posterō diē sē Capuae futūrum, proficīscitur ē castrīs cum modicō praesidiō. Marius, cōntiōne advocātā, ēdīcit, ut frequentēs cum coniugibus ac līberīs obviam īrent Hannibalī. Ab ūniversīs id nōn oboedienter modo, sed ēnīxē, favōre etiam vulgī et studiō vīsendī tot iam victōriīs clārum imperātōrem, factum est.

—Livy.

## XLIV. Hannibal enters Capua: is entertained by Pacuvius.

Dēversātus est apud Sthenium Pācuviumque, inclitōs nōbilitāte ac dīvitiīs. Eō Pācuvius Calavius, dē quō ante dictum est, princeps factiōnis ēius, quae trāxerat rem ad Poenōs, fīlium iuvenem addūxit, abstractum ā Deciī Magiī latere, cum quō ferōcissimē prō Rōmānā societāte adversus Pūnicum foedus steterat, nec eum aut inclīnāta in partem alteram cīvitās aut patria maiestās sententiā dēpulerat. Huic tum pater iuvenī Hannibalem dēprecandō magis quam pūrgandō plācāvit, victusque patris precibus lacrimīsque etiam ad cēnam eum cum patre vocārī iussit, cui convīviō nēminem Campānum praeterquam hospitēs adhibitūrus erat. Epulārī coepērunt dē diē, et convīvium nōn ex mōre Pūnicō aut mīlitārī disciplīnā esse[^XLIV-1], sed, ut[^XLIV-2] in cīvitāte atque etiam domō dītī ac lūxuriōsā, omnibus voluptātum illecebrīs īnstrūctum.

—Livy.

[^XLIV-1]: Historical Infinitive.
[^XLIV-2]: “As might have been expected.”

## XLV. Perolla is invited to meet Hannibal, but turns out an unconvivial guest.

Ūnus nec dominōrum invitātiōne nec ipsīus interdum Hannibalis Calaviī fīlius Perolla ad vīnum pōtandum impellī potuit, ipse valētūdinem excūsāns, patre animī quoque ēius haud mīrābilem perturbātiōnem causante. Sōlis fermē occāsū patrem Calavium ex convīviō ēgressum secūtus fīlius, ubi in sēcrētum — hortus erat postīcīs aedium partibus — pervēnērunt, “Cōnsilium” inquit “afferō, pater, quō nōn veniam sōlum peccātī, quod dēfēcimus ad Hannibalem, impetrātūrī ab Rōmānīs, sed in multō māiōre dignitāte et grātiā sīmus Campānī, quam umquam fuimus, futūrī.”

—Livy.

## XLVI. Perolla’s scheme: his father’s dissuasive.

Quum mīrābundus pater, quidnam id esset cōnsiliī, quaereret, togā reiectā ab umerō, latus succinctum gladiō nūdat. “Iam ego” inquit “sanguine Hannibalis sanciam Rōmānum foedus. Tē id prius scīre voluī, sī forte abesse, dum facinus patrātur, māllēs.” Quae ubi audīvit vīditque senex, velut sī iam agendīs, quae audiēbat, interesset, āmēns metū “Per[^XLVI-1] ego tē” inquit, ““fīlī, quaecumque iūra līberōs iungunt parentibus, precor quaesōque, nē ante oculōs patris facere et patī omnia īnfanda velīs. Paucae hōrae sunt, intrā quās iūrantēs per quidquid deōrum est, dextrae dextrās iungentēs fidem obstrīnximus; vīs sacrātās fidē manūs, dīgressī ā colloquiō, extemplō in eum armēmus?

—Livy.

[^XLVI-1]: Per governs the clause quaccumque ... parentibus.

## XLVII. Continuation of Calavius’s dissuasive.

“Ab hospitālī mēnsā surgis, ad quam tertius Campānōrum adhibitus es ab Hannibale, ut eam ipsam mēnsam cruentēs hospitis sanguine? Hannibalem pater fīliō meō potuī plācāre, fīlium Hannibalī nōn possum? Sed sit nihil sānctī, nōn fidēs, nōn religiō, nōn pietās; audeantur īnfanda, sī nōn perniciem nōbīs cum scelere ferunt. Ūnus aggressūrus es Hannibalem?  Quid illa turba tot līberōrum servōrumque? Quid in ūnum intentī omnium oculī? Quid tot dextrae? Torpēscentne in āmentiā illā?  Vultum ipsīus Hannibalis, quem armātī exercitūs sustinēre nequeunt, quem horret populus Rōmānus, tū sustinēbis?”

—Livy.

## XLVIII. Perolla relents.

“Ut alia auxilia dēsint, mē ipsum ferīre, corpus meum oppōnentem prō corpore Hannibalis, sustinēbis? Atquī per meum pectus petendus ille tibi trānsfīgendusque est. Sed hīc tē dēterrērī sine potius quam illīc vincī. Valeant precēs apud tē meae, sīcut prō tē hodiē valuērunt.” Lacrimantem inde iuvenem cernēns medium complectitur atque ōsculō haerēns nōn ante precibus abstitit, quam pervīcit, ut gladium pōneret fidemque daret, nihil factūrum tāle. Tum iuvenis “Ego quidem ” inquit, “quam patriae dēbeō pietātem, exsolvam patrī”.

—Livy.

## XLIX. Perolla returns to the banquet. Hannibal demands the surrender of Decius Macius.

“Tuam doleō vicem, cui ter prōditae patriae sustinendum est crīmen, semel, quum dēfectiōnis ab Rōmānīs, iterum, quum pācis cum Hannibale fuistī auctor, tertiō hodiē, quum restituendae Rōmānīs Capuae mora atque impedīmentum es. Tū, patria, ferrum, quō prō tē armātus hanc arcem hostium iniī, quoniam parēns extorquet, recipe.” Haec quum dīxisset, gladium in pūblicum trāns māceriam hortī abiēcit et, quō minus rēs suspecta esset, sē ipse convīviō reddidit. Posterō diē senātus frequēns datus Hannibalī; ubi prīma ēius ōrātiō perblanda ac benigna fuit, quā grātiās ēgit Campānīs, quod amīcitiam suam Rōmānae societātī praeposuissent, et inter cētera magnifica pollicitus est, brevī caput Ītaliae omnī Capuam fore iūraque inde cum cēterīs populīs Rōmānum etiam petītūrum. Ūnum esse exsortem Pūnicae amīcitiae foederisque sēcum factī, quem neque esse Campānum neque dīcī dēbēre, Magium Decium; eum postulāre, ut sibi dēdātur, ac sē praesente dē eō referātur senātūsque cōnsultum fīat.

—Livy.

## L. Mago brings home news of Hannibal’s great victories.

Dum haec geruntur, nūntius victōriae ad Cannās Carthāginem vēnerat Māgō Hamilcaris fīlius, nōn ex ipsā aciē ā frātre missus, sed retentus aliquot diēs in recipiendīs cīvitātibus Bruttiōrum, ut quaeque dēficiēbant. Is, quum eī senātus datus esset, rēs gestās in Ītaliā ā frātre expōnit: cum sex imperātōribus eum, quōrum quattuor cōnsulēs, duo dictātor ac magister equitum fuerint, cum sex cōnsulāribus exercitibus aciē cōnflīxisse; occīdisse suprā ducenta mīlia hostium, suprā quīnquāgintā cēpisse. Ex quattuor cōnsulibus duōs occidisse; ex duōbus saucium alterum, alterum tōtō āmissō exercitū vix cum quīnquāgintā hominibus effūgisse. Magistrum equitum, quae cōnsulāris potestās[^L-1] sit, fūsum fugātumque; dictātōrem, quia sē in, aciem numquam commīserit, ūnicum habērī imperātōrem. Bruttiōs Āpūlōsque, partem Samnītium ac Lūcānorum dēfēcisse ad Poenōs. Capuam, quod caput nōn Campāniae modo, sed post afflīctam rem Rōmānam Cannensī pugnā Ītaliae sit, Hannibalī sē trādidisse. Prō hīs tantīs totque victōriīs vērum[^L-2] esse grātiās deīs immortālibus agī habērīque. Ad fidem deinde tam laetārum rērum effundī in vestibulō cūriae iussit ānulōs aureōs, quī tantus acervus fuit, ut mētientibus suprā trēs modiōs explēsse sint quīdam auctōrēs; fāma tenuit, quae propior vērō est, haud plūs fuisse modiō. Adiēcit deinde verbīs, quō māiōris clādis indicium esset, nēminem nisi equitem, atque eōrum ipsōrum prīmōrēs, id gerere īnsigne. Summa fuit ōrātiōnis, quō propius spem[^L-3] bellī perficiendī sit[^L-4], eō magis omnī ope iuvandum Hannibalem esse; procul enim ab domō mīlitiam esse, in mediā hostium terrā; magnam vim frūmentī et pecūniae absūmī, et tot aciēs, ut hostium exercitūs dēlēsse, ita victōris etiam cōpiās parte aliquā minuisse; mittendum igitur supplēmentum esse, mittendam in stīpendium pecūniam frūmentumque tam bene meritīs dē nōmine Pūnicō mīlitibus.

—Livy.

[^L-1]: “Who had consular powers” (lit. “an office which was consular).
[^L-2]: “It was fitting.”
[^L-3]: Acc. after propius.
[^L-4]: The subject is Hannibal.
