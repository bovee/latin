---
title: Rēgēs Cōnsulēsque Rōmānī
subtitle: Fābellae ex T. Līvī Historia
author: F.R. Dale, B.A.
date: 1915
lang: la
edited: true
license: CC-BY-SA 4.0 http://creativecommons.org/licenses/by-sa/4.0/
original_scan: https://www.google.com/books/edition/Reges_consulesque_romani/x_FEAQAAIAAJ
notes:
  Vocābula omitted. Macrons updated to current Wiktionary (e.g. pūgna to pugna).
---
## Pars Prīma: Rēgēs Rōmānī

### I. Rōmulus et Remus.

Ascanius, Aenēae fīlius, novam urbem sub Albānō monte condidit, quae ab sitū porrēctae in dorsō urbis Alba Longa appellābātur. Ab eō tertius decimus rēgnat Proca. Is Numitōrem atque Amūlium prōcreat; Numitōrī, quī stirpis maximus erat, rēgnum vetustum gentis legat. Plūs tamen vīs potuit quam voluntās patris aut verēcundia aetātis. Pulsō frātre Amūlius rēgnat. Addit scelerī scelus; stirpem frātris virīlem interimit; frātris fīliae Reae Silviae per speciem honōris, cum Vestālem eam lēgisset, perpetuā virginitāte spem partūs adimit.

Sed dēbēbātur ut opīnor fātīs tantae orīgō urbis, maximīque secundum deōrum opēs imperiī prīncipium. Vestālis cum geminum partum ēdidisset, Mārtem incertae stirpis patrem nūncupat. Sed nec dī nec hominēs aut ipsam aut stirpem ā crūdēlitāte rēgiā vindicant; sacerdōs vīncta in custōdiam datur; puerōs in prōfluentem aquam mittī iubet. Forte quādam dīvīnitus super rīpās Tiberis effūsus lēnibus stāgnīs nec adīrī usquam ad iūstī cursum poterat amnis, et posse quamvīs languidā mergī aquā īnfantēs spem ferentibus dabat. Ita, velut dēfūnctī rēgis imperiō, in proximā ēluviē, ubi nunc fīcus Rūminālis est — Rōmulārem vocātam ferunt — puerōs expōnunt. Vāstae tum in hīs locīs sōlitūdinēs erant. Tenet fāma, cum fluitantem alveum, quō expositī erant puerī, tenuis in siccō aqua dēstituisset, lupam sitientem ex montibus, quī circā sunt, ad puerīlem: vāgītum cursum flexisse; eam summissās īnfantibus adeō: mītem praebuisse mammās, ut linguā lambentem puerōs magister rēgiī pecoris invēnerit — Faustulō fuisse nōmen ferunt—; ab eō ad stabula Lārentiae uxōrī ēducandōs datōs.

Ita genitī atque ēducātī, cum prīmum adolēvit aetās, nec in stabulīs nec ad pecora sēgnēs, vēnandō peragrāre saltūs. Hinc rōbore corporibus animīsque sūmptō nōn iam ferās tantum subsistere, sed in latrōnēs praedā onustōs impetūs facere pāstōribusque rapta dīvidere, et cum hīs crēscente in diēs grege iuvenum sēria et iocōs celebrāre. Hīs ferunt īnsidiātōs ob īram praedae āmissae latrōnēs, cum Rōmulus vī sē dēfendisset, Remum cēpisse, captum rēgī Amūliō trādidisse ultrō accūsantēs. Crīminī maximē dabant[^PP-01] in Numitōris agrōs ab iīs impetūs fierī; inde eōs collēctā iuvenum manū hostīlem in modum praedās agere. Sīc Numitōrī ad supplicium Remus dēditur.

[^PP-01]: crīminī maximē dabant: i.e. accūsantēs praecipuē dīcēbant...

### II. Nova urbs. Mors Remī.

Iam inde ab initiō Faustulō spēs fuerat rēgiam stirpem apud sē ēducārī: nam et expositōs iussū rēgis īnfantēs sciēbat, et tempus, quō ipse eōs sustulisset, ad id ipsum congruere; sed rem immātūram nisi aut per occāsiōnem aut per necessitātem aperīre nōluerat. Necessitās prior vēnit; ita metū subāctus Rōmulō rem aperit. Forte et Numitor scīscitandō eōdem pervēnit ut haud procul esset quīn Remum agnōsceret. Ita undique rēgī dolus nectitur. Rōmulus nōn cum globō iuvenum—nec enim erat ad vim apertam pār—, sed aliīs aliō itinere iussīs certō tempore ad rēgiam venīre pāstōribus ad rēgem impetum facit, et ā domō Numitōris aliā comparātā manū adiuvat Remus. Ita rēgem obtruncant.

Cum iuvenēs avum rēgem salūtāvissent, secūta ex omnī multitūdine cōnsentiēns vōx ratum nōmen imperiumque rēgī effēcit. Ita Numitōrī Albānā rē permissā Rōmulum Remumque cupīdō cēpit in iīs Iocīs ubi expositī ubique ēducātī erant urbis condendae. Et supererat multitūdō Albānōrum Latīnōrumque; ad id pāstōrēs quoque accesserant, quī omnēs facile spem facerent parvam Albam prae eā urbe, quae conderētur, fore. Intervēnit deinde hīs cōgitātiōnibus avītum malum, rēgnī cupīdō, atque inde foedum certāmen, coortum ā satis mītī prīncipiō. Quoniam geminī essent nec aetātis verēcundia discrīmen facere posset, ut dī, quōrum tūtēlae ea loca essent, auguriīs legerent, quī nōmen novae urbī daret, quī conditam imperiō regeret, Palātium Rōmulus, Remus Aventīnum ad inaugurandum templa capiunt. Priōrī Remō augurium vēnisse fertur, sex vulturēs, iamque nūntiātō auguriō cum duplex numerus Rōmulō sē ostendisset, utrumque rēgem sua multitūdō cōnsalūtāverat; tempore illī praeceptō[^PP-02], at hī numerō avium rēgnum trahēbant. Inde cum altercātiōne congressī certāmine īrārum ad caedem vertuntur; ibi in turbā ictus Remus cecidit.

Vulgatior fāma est lūdibriō frātris Remum novōs trānsiluisse mūrōs: inde ab īrātō Rōmulō, cum verbīs quoque increpitāns adiēcisset ‘Sīc deinde, quīcumque alius trānsiliet moenia mea’, interfectum. Ita sōlus potītus imperiō Rōmulus; condita urbs conditōris nōmine appellāta.

[^PP-02]: tempore... praeceptō: i.e. quod Remus tempore praecēperat, prior fuerat, prius augurium habuerat.

### III. Cācus. Ēvander.

Palātium prīmum, in quō ipse erat ēducātus, mūnīvit. Sacra dīs aliīs Albānō rītū, Graecō Herculī, ut ab Ēvandrō īnstitūta erant, facit.

Herculem in ea loca Geryōne interēmptō bovēs mīrā speciē abēgisse memorant ac prope Tiberim fluvium, quā prae sē armentum agēns nandō trāiēcerat, locō herbidō, ut quiēte et pābulō laetō reficeret bovēs, et ipsum fessum viā prōcubuisse. Ibi cum eum cibō vīnōque gravātum sopor oppressisset, pāstor accola ēius locī, nōmine Cācus, ferōx vīribus, captus pulchritūdine boum cum āvertere eam praedam vellet, quia, sī agendō armentum in spēluncam compulisset, ipsa vestīgia quaerentem dominum eō dēductūra erant, āversōs bovēs, eximium quemque pulchritūdine, caudīs in spēluncam trāxit. Herculēs ad prīmam Aurōram somnō excitus cum gregem perlūstrāvisset oculīs et partem abesse numerō sēnsisset, pergit ad proximam spēluncam, sī forte eō vestīgia ferrent. Quae ubi omnia forās versa vīdit nec in partem aliam ferre, cōnfūsus atque incertus animī ex locō īnfestō agere porrō armentum occēpit. Inde cum āctae bovēs quaedam ad dēsīderium, ut fit, relictārum mūgīvissent, reddita inclūsārum ex spēluncā boum vōx Herculem convertit. Quem cum vādentem ad spēluncam Cācus vī prohibēre cōnātus esset, Ictus clāvā fidem pāstōrum nēquīquam invocāns morte occubuit.

Ēvander tum ea profugus ex Peloponnēsō auctōritāte magis quam imperiō regēbat loca, venerābilis vir mīrāculō litterārum, reī novae inter rudēs artium hominēs, venerābilior dīvīnitāte crēditā Carmentae mātris, quam fātiloquam ante Sibyllae in Italiam adventum mīrātae eae gentēs fuerant. Īs tum Ēvander concursū pāstōrum trepidantium circā advenam manifēstae reum caedis excītus postquam facinus facinorisque causam audīvit, habitum formamque virī aliquantum ampliōrem augustiōremque hūmānā intuēns rogitat, quī vir esset. Ubi nōmen patremque et patriam accēpit, ‘Iove nāte, Herculēs, salve,’ inquit, ‘tē mihi māter, vēridica interpres deōrum, auctūrum caelestium numerum cecinit tibique āram hīc dicātum īrī, quam opulentissima ōlim in terrīs gēns maximam vocet tuōque rītū colat’.

Dextrā Herculēs datā accipere sē ōmen implētūrumque fāta ārā conditā ac dicātā ait. Ibi tum prīmum bove eximiā captā dē grege sacrum Herculī factum.

### IV. Raptae Sabīnae Virginēs.

Mox rēs Rōmāna adeō erat valida ut cuilibet fīnitimārum cīvitātum bellō pār esset: sed pēnūriā mulierum hominis aetātem dūrātūra magnitūdō erat[^PP-03], quippe quibus nec domī spēs prōlis nec cum fīnitimīs cōnūbia essent. Tum ex cōnsiliō patrum Rōmulus lēgātōs circā vīcīnās gentēs mīsit, quī societātem cōnūbiumque novō populō peterent. Nusquam benignē lēgātiō audīta est; adeō simul spernēbant, simul tantam in mediō crēscentem mōlem sibi ac posterīs suīs metuēbant.

Aegrē id Rōmāna pūbēs passa, et haud dubiē ad vim spectāre rēs coepit. Cui tempus locumque aptum ut daret, Rōmulus aegritūdinem animī dissimulāns lūdōs ex industriā parat Neptūnō equestrī sollemnēs. Multī mortālēs convēnērunt, studiō etiam videndae novae urbis; Sabīnōrum omnis multitūdō cum līberīs ac coniugibus vēnit. Invītātī hospitāliter per domōs cum situm moeniaque et frequentem tēctīs urbem vīdissent, mīrantur tam brevī rem Rōmānam crēvisse. Ubi spectāculī tempus vēnit dēditaeque eō mentēs cum oculīs erant, tum ex compositō orta vīs, signōque datō iuventūs Rōmāna ad rapiendās virginēs discurrit. Turbātō per metum lūdicrō maestī parentēs virginum profugiunt, incūsantēs violātī hospitiī scelus deumque invocantēs, cuius ad sollemne lūdōsque per fās ac fidem dēceptī vēnissent.

Mox admodum mītigātī animī raptīs erant; at raptārum parentēs sordidā veste lacrimīsque et querēllīs cīvitātēs concitābant. Ab Sabīnīs bellum ortum. Sp. Tarpēius Rōmānae praeerat arcī. Huius fīliam virginem aurō corrumpit T. Tatius, rēx Sabīnōrum, ut armātōs in arcem accipiat; aquam forte ea tum sacrīs extrā moenia petī- tum ierat. Ita captā arce, Rōmānī Sabīnīque in mediā convalle duōrum montium committunt proelium. Tum Sabīnae mulierēs, quārum ex iniūriā bellum ortum erat, crīnibus passīs scissāque veste victō malīs muliebrī pavōre ausae sē inter tēla volantia īnferre, ex trānsversō impetū factō dirimere īnfēstās aciēs, dirimere īrās, hinc patrēs hinc virōs ōrantēs, nē sē sanguine nefandō socerīgenerīque respergerent, nē parricīdiō maculārent partūs suōs, nepōtum illī, hī līberōrum prōgeniem. Movet rēs cum multitūdinem tum ducēs; silentium et repentīna fit quiēs; inde ad foedus faciendum ducēs prōdeunt; nec pācem modo, sed cīvitātem ūnam ex duābus faciunt. Rēgnum cōnsociant; imperium omne cōnferunt Rōmam.

[^PP-03]: hominis... erat: i.e. nōn diūturna magnitūdō ēius futūra erat, sed ūnam tantum aetātem superfutūra.

### V. Mors Rōmulī.

Multa Rōmulō rēgnante domī mīlitiaeque gesta, quōrum nihil absonum fideī dīvīnae orīginis dīvīnitātisque post mortem crēditae fuit, nōn animus in rēgnō avītō recuperandō, nōn condendae urbis cōnsilium, nōn bellō ac pāce firmandae. Ab illō enim profectō vīribus datīs tantum valuit ut in quadrāgintā deinde annōs tūtam pācem habēret. Multitūdinī tamen grātior fuit quam patribus, longē ante aliōs acceptissimus mīlitum animīs; trecentōsque armātōs ad custōdiam corporis, quōs Celerēs appellāvit, nōn in bellō sōlum sed etiam in pāce habuit.

Hīs immortālibus ēditīs operibus cum ad exercitum recēnsendum cōntiōnem in campō ad Caprae palūdem habēret, subitō coorta tempestās cum magnō fragōre tonitribusque tam dēnsō rēgem operuit nimbō, ut cōnspectum eius cōntiōnī abstulerit; nec deinde in terrīs Rōmulus fuit. Rōmāna pūbēs sēdātō tandem pavōre, postquam ex tam turbidō diē serēna et tranquilla lūx rediit, ubi vacuam sēdem rēgiam vīdit, etsī satis crēdēbat patribus, quī proximī steterant, sublīmem raptum procellā, tamen velut orbitātis metū icta maestum aliquamdiū silentium obtinuit. Deinde ā paucīs initiō factō deum deō nātum, rēgem parentemque urbis Rōmānae salvēre ūniversī Rōmulum iubent; pācem precibus exposcunt, ut volēns propitius suam semper sospitet prōgeniem.

Fuisse crēdō tum quoque aliquōs quī discerptum rēgem patrum manibus tacitī arguerent; mānāvit enim haec quoque, sed perobscūra fāma; illam alteram admīrātiō virī et pavor praesēns nōbilitāvit. Et cōnsiliō etiam ūnīus hominis addita reī dīcitur fidēs. Namque Proculus Iūlius, sollicitā cīvitāte dēsīderiō rēgis et īnfēnsā patribus, gravis, ut trāditur, quamvīs magnae reī auctor, in cōntiōnem prōdit. ‘Rōmulus,’ inquit, ‘Quirītēs, parēns urbis huius, prīmā hodiernā lūce caelō repente dēlāpsus sē mihi obviam dedit. Cum perfūsus horrōre venerābundus astitissem, petēns precibus ut contrā intuērī fās esset, “Abī, nūntiā,” inquit, “Rōmānīs caelestēs ita velle ut mea Rōma caput orbis terrārum sit; proinde rem mīlitārem colant sciantque et ita posterīs trādant nūllās opēs hūmānās armīs Rōmānīs resistere posse.” Haec,’ inquit, ‘locūtus sublīmis abiit.’ Mīrum quantum illī virō nūntiantī haec fideī fuerit quamque dēsīderium Rōmulī apud plēbem exercitumque factā fidē immortālitātis lēnītum sit.

### VI. Rēx Numa. Clausus Iānus.

Inclita iūstitia religiōque eā tempestāte Numae Pompiliī erat. Curibus Sabīnīs habitābat, cōnsultissimus vir, ut in illā quisquam esse aetāte poterat, omnis dīvīnī hūmānīque iūris. Auctōrem doctrīnae ēius, quia nōn exstat alius, falsō Samium Pȳthagoram ēdunt, quem Serviō Tulliō rēgnante Rōmae, centum amplius post annōs, in ultimā Italiae ōrā circā Metapontum Hēraclēamque et Crotōna iuvenum aemulantium studia coetūs habuisse cōnstat. Suōpte ingeniō temperātum animum virtūtibus fuisse opīnor magis īnstrūctumque nōn tam peregrīnīs artibus quam disciplīnā tetricā ac trīstī veterum Sabīnōrum, quō genere nūllum quondam incorruptius fuit.

Audītō nōmine Numae patrēs Rōmānī ad ūnum omnēs Numae Pompiliō rēgnum dēferendum dēcernunt. Quī rēgnō ita potītus urbem novam, conditam vī et armīs, iūre eam lēgibusque ac mōribus dē integrō condere parat. Quibus cum inter bella assuēscere vidēret nōn posse, quippe efferārī mīlitiā animōs, mītigandum ferōcem populum armōrum dēsuētūdine ratus, Iānum ad īnfimum Argīlētum indicem pācis bellīque fēcit, apertus ut in armīs esse cīvitātem, clausus pācātōs circā omnēs populōs significāret. Bis deinde post Numae rēgnum clausus fuit, semel T. Manliō cōnsule post Pūnicum prīmum perfectum bellum, iterum, quod nostrae aetātī dī dedērunt ut vidērēmus, post bellum Āctiacum ab imperātōre Caesare Augustō pāce terrā marīque partā. Clausō eō cum omnium circā fīnitimōrum societāte ac foederibus iūnxisset animōs, positīs externōrum perīculōrum cūrīs nē lūxuriārent ōtiō animī, quōs metus hostium disciplīnaque mīlitāris continuerat, omnium prīmum, rem ad multitūdinem imperītam et illīs saeculīs rudem efficācissimam, deōrum metum iniciendum ratus est. Quī cum dēscendere ad animōs sine aliquantō commentō mīrāculī nōn posset, simulat sibi cum deā Egeriā congressūs nocturnōs esse; ēius sē monitū, quae acceptissima dīs essent sacra īnstituere, sacerdōtēs suōs cuique deōrum praeficere.

Ita duo deinceps rēgēs, alius aliā viā, ille bellō hīc pāce, cīvitātem auxērunt. Rōmulus septem et trīgintā rēgnāvit annōs, Numa trēs et quadrāgintā Cum valida tum temperāta et bellī et pācis artibus erat cīvitās.

### VII. Tullus Hostīlius. Bellum Albānum.

Numae morte ad interrēgnum rēs rediit. Inde Tullum Hostīlium rēgem populus iussit; patrēs auctōrēs factī. Hīc nōn sōlum proximō rēgī dissimilis sed ferōcior etiam quam Rōmulus fuit. Senēscere igitur cīvitātem ōtiō ratus undique māteriam excitandī bellī quaerēbat. Forte ēvēnit ut agrestēs Rōmānī ex Albānō agrō, Albānī ex Rōmānō praedās in vicem agerent. Mox bellum utrimque summā ope parābātur, cīvīlī simillimum bellō, prope inter parentēs nātōsque, cum ab Albānōrum stirpe rēgum oriundī Rōmānī essent. Ēventus tamen bellī minus miserābilem dīmicātiōnem fēcit, quod nec aciē certātum est et tēctīs modo dīrutīs alterius urbis duo populī in ūnum cōnfūsī sunt. Albānī priōrēs ingentī exercitū in agrum Rōmānum impetum fēcērunt. Castra ab urbe haud plūs quīnque mīlia passuum locant. Interim Tullus nocte praeterierīs
hostium castrīs īnfestō exercitū in agrum Albānum pergit. Ea rēs Mettium, dictātōrem Albānum, ab statīvīs excīvit. Dūcit quam proximē ad hostem potest. Inde lēgātum praemissum nūntiāre Tullō iubet, priusquam dīmicent, opus esse colloquiō; sī sēcum congressus sit, satis scīre ea sē allātūrum, quae nihilō minus ad rem Rōmānam quam ad Albānam pertineant. Haud āspernātus Tullus, tamen, sī vāna afferantur, in aciem ēdūcit. Exeunt contrā et Albānī.

Postquam strūctī utrimque stābant, cum paucīs procerum in medium ducēs prōcēdunt. Ibi īnfit Albānus: ‘Quoniam nōn contentī lībertāte certā in dubiam imperiī servitiīque āleam īmus, ineāmus aliquam viam, quā utrī utrīs imperent, sine magnā clāde, sine multō sanguine utrīusque populī dēcernī possit.’ Haud displicet rēs Tullō, quamquam cum indole animī, tum spē victōriae ferōcior erat.

Forte[^PP-04] in duōbus tum exercitibus erant trigeminī frātrēs nec aetāte nec vīribus disparēs. Horātiōs Cūriātiōsque fuisse satis cōnstat, nec fermē rēs antīqua alia est nōbilior. Tamen in rē tam clārā nōminum error manet, utrīus populī Horātiī, utrīus Cūriātiī fuerint. Auctōrēs utrōque trahunt; plūrēs tamen inveniō quī Rōmānōs Horātiōs vocent; hōs ut sequar inclīnat animus. Cum trigeminīs agunt rēgēs, ut prō suā quisque patriā dīmicent ferrō: ibi imperium fore unde victōria fuerit. Nihil recūsātur: tempus et locus convenit. Priusquam dīmicārent, foedus ictum inter Rōmānōs et Albānōs est hīs lēgibus, ut cuius populī cīvēs eō certāmine vīcissent, is alterī populō cum bonā pāce imperitāret.

[^PP-04]: i.e. in utrōque exercitū trēs frātrēs.

### VIII. Horātiōrum et Cūriātiōrum pugna.

Foedere ictō trigeminī, sīcut convēnerat, arma capiunt. Cum suī utrōsque adhortārentur, ferōcēs et suōpte ingeniō et plēnī adhortantium vōcibus in medium inter duās aciēs prōcēdunt.

Datur signum īnfēstīsque armīs velut aciēs ternī iuvenēs magnōrum exercituum animōs gerentēs concurrunt. Nec hīs nec illīs perīculum suum, pūblicum imperium servitiumque obversātur animō, futūraque ea deinde patriae fortūna quam ipsī fēcissent. Ut prīmō statim concursū concrepuērunt arma micantēsque fulsērunt gladiī, horror ingēns spectantēs perstringit; et neutrō inclīnātā spē torpēbat vōx spīritusque. Cōnsertīs deinde manibus cum iam nōn mōtus tantum corporum agitātiōque anceps tēlōrum armōrumque sed vulnera quoque et sanguis spectāculō essent, duo Rōmānī, super alium alius, vulnerātīs tribus Albānīs exspīrantēs corruērunt. Ad quōrum cāsum cum conclāmāvisset gaudiō Albānus exercitus, Rōmānās legiōnēs iam spēs tōta, nōndum tamen cūra dēseruerat, exanimēs vice ūnīus, quem trēs Curiatiī circumsteterant. Forte is integer fuit, ut ūniversīs sōlus nēquāquam pār, sīc adversus singulōs ferōx. Ergō ut sēgregāret pugnam eōrum, capessit fugam, ita ratus secūtūrōs, ut quemque vulnere affectum corpus sineret. Iam aliquantum spatiī ex eō locō ubi pugnātum est aufūgerat, cum respiciēns videt magnīs intervāllīs sequentēs; ūnum haud procul ab sēsē abesse. In eum magnō impetū rediit, et dum Albānus exercitus inclāmat Cūriatiōs utī opem ferant frātrī, iam Horātius caesō hoste victor secundam pugnam petēbat. Tunc clāmōre, quālis ex īnspērātō faventium solet, Rōmānī adiuvant mīlitem suum; et ille dēfungī proeliō festīnat. Prius itaque quam alter, quī nec procul aberat, cōnsequī posset, et alterum Cūriātium cōnficit; iamque aequātō Mārte singulī supererant, sed nec spē nec vīribus parēs. Alterum intāctum ferrō corpus et gemināta victōria ferōcem in certāmen tertium dabat; alter fessum vulnere, fessum cursū trahēns corpus victusque frātrum ante sē strāge victōrī obicitur hostī. Nec illud proelium fuit. Rōmānus exsultāns ‘duōs’, inquit, ‘frātrum Mānibus dedī; tertium causae bellī huiusce, ut Rōmānus Albānō imperet, dabō. Male sustinentī arma gladium supernē iugulō dēfīgit; iacentem spoliat.

### IX. Prōditōris poena.

Nec diū pāx Albāna mānsit. Invidia vulgī, quod tribus mīlitibus fortūna pūblica commissa fuerat, vānum ingenium dictātōris corrūpit, et quoniam rēcta cōnsilia haud bene ēvēnerant, prāvīs reconciliāre populārium animōs coepit. Igitur, ut prius in bellō pācem, sīc in pāce bellum quaerēns, quia suae cīvitātī animōrum plūs quam vīrium cernēbat esse, ad bellum palam atque ex ēdictō gerendum aliōs concitat populōs, suīs per speciem societātis prōditiōnem reservat.

Fīdēnātēs, colōnia Rōmāna, Vēientibus sociīs cōnsiliī assūmptīs pāctō trānsitiōnis Albānōrum ad bellum atque arma incitantur. Cum Fīdēnae apertē dēscīvissent, Tullus Mettiō exercitūque ēius ab Albā accītō contrā hostēs dūcit: adversus Vēientem hostem dērigit suōs, Albānōs contrā legiōnem Fīdēnātium collocat. Albānō nōn plūs animī erat, quam fideī. Nec manēre ergō nec trānsīre apertē ausus sēnsim ad montēs succēdit. Cōnsilium erat, quā fortūna rem daret, eā inclīnāre vīrēs. Eques citātō equō nūntiat rēgī abīre Albānōs: Tullus equitem clārā increpāns vōce, ut hostēs exaudīrent, redīre in proelium iubet: nihil trepidātiōne opus esse: suō iussū circumdūcī Albānum exercitum, ut Fīdēnātium nūda terga invādant. Terror ad hostēs trānsit: nē subitō ex collibus dēcursū Albānōrum interclūderentur, terga vertunt. Tullus in Vēientem aliēnō pavōre perculsum ferōcior redit: nec illī tulērunt impetum. Nōn alia ante Rōmāna pugna atrōcior fuit. Tum Albānus exercitus, spectātor certāminis, dēductus in campōs.

Tullus vocārī ad cōntiōnem utrumque exercitum iubet. Albānī novitāte reī mōtī, ut rēgem Rōmānum cōntiōnantem audīrent, proximī cōnstitērunt. Ex compositō armāta circumdata Rōmāna legiō. Tum ita Tullus īnfit: ‘Rōmānī, dīmicātum est nōn magis cum hostibus, quam, quae dīmicātiō maior atque perīculōsior est, cum prōditiōne ac perfidiā sociōrum. Nec ea culpa omnium Albānōrum est. Mettius ille est ductor itineris huius, Mettius īdem huius māchinātor bellī, Mettius foederis Albānī Rōmānīque ruptor.. Centuriōnēs armātī Mettium circumsistunt. Rēx cētera, ut ōrsus erat, peragit: ‘Populum omnem Albānum Rōmam trādūcere in animō est, ūnam urbem, ūnam rempūblicam facere. Tū, Mettī, tuō suppliciō docē hūmānum genus ea sāncta crēdere, quae ā tē violāta sunt Exinde duābus admōtīs quadrīgīs in currūs eārum distentum illigat Mettium, deinde in dīversum iter equī concitātī lacerum in utrōque currū corpus, quā inhaeserant vinculīs membra, portantēs. Āvertērunt omnēs ab tantā foeditāte spectāculī oculōs. Prīmum ultimumque illud supplicium[^PP-05] apud Rōmānōs exemplī parum memoris lēgum hūmānārum fuit: in aliīs glōriārī licet nūllī gentium mītiōrēs placuisse poenās.

Inter haec iam praemissī Albam erant equitēs, quī multitūdinem trādūcerent Rōmam. Legiōnēs deinde ductae ad dīruendam urbem.

[^PP-05]: supplicium exemplī: facilius esset, sī esset scrīptum ‘exemplum suppliciī parum memoris’ etc.

### X. Ancus Marcius. Adventus Tarquinī Prīscī.

Mortuō Tullō Ancum Marcium rēgem populus creāvit; patrēs fuērunt auctōrēs. Ancus exercitū novō cōnscrīptō profectus Polītōrium, urbem Latīnōrum, vī cēpit, secūtusque mōrem rēgum priōrum, quī rem Rōmānam auxerant hostibus in cīvitātem accipiendīs, multitūdinem omnem Rōmam trādūxit, et cum circā Palātium, sēdem veterem Rōmānōrum, Sabīnī Capitōlium atque arcem, Caelium montem Albānī implēvissent, Aventīnum novae multitūdinī datum. Iāniculum quoque adiectum, nōn inopiā locī, sed nē quandō ea arx hostium esset. Id nōn mūrō sōlum, sed etiam ob commoditātem itineris ponte subliciō, tum prīmum in Tiberī factō, coniungī urbī placuit.

Ancō rēgnante Lucumō, vir impiger ac dīvitiīs potēns, Rōmam commigrāverat cupīdine maximē ac spē magnī honōris, cuius adipīscendī Tarquiniīs facultās nōn fuerat. Ad Iāniculum forte ventum erat. Ibi eī carpentō sedentī cum uxōre aquila suspēnsīs dēmissa lēniter ālīs pilleum aufert superque carpentum cum magnō clangōre volitāns rūrsus velut ministeriō dīvīnitus missa capitī aptē repōnit: inde sublīmis abit. Accēpisse id augurium laeta dīcitur Tanaquil, perīta, ut vulgō Etrūscī, caelestium prōdigiōrum mulier. Excelsa et alta spērāre complexa virum iubet: eam ālitem, eā regiōne caelī et ēius deī nūntium vēnisse, circā summum culmen honōris auspicium fēcisse, levāvisse hūmānō superpositum capitī decus, ut dīvīnitus eīdem redderet. Hās spēs cōgitātiōnēsque portantēs urbem ingressī sunt, domiciliōque ibi comparātō L. Tarquinium Prīscum ēdidērunt nōmen. Rōmānīs cōnspicuum eum novitās dīvitiaeque faciēbant; et ipse fortūnam benignō alloquiō, cōmitāte invītandī beneficiīsque, quōs poterat, sibi conciliandō adiuvābat, dōnec in rēgiam quoque dē eō fāma perlāta est. Nōtitiamque eam brevī apud rēgem līberāliter dexterēque obeundō officia in familiāris amīcitiae addūxerat iūra, ut pūblicīs pariter ac prīvātīs cōnsiliīs bellō domīque interesset et per omnia expertus[^PP-06] postrēmō tūtor etiam līberīs rēgis testāmentō īnstituerētur.

Rēgnāvit Ancus annōs quattuor et vīgintī, cuilibet superiōrum rēgum bellī pācisque et artibus et glōriā pār. Iam fīliī prope pūberem aetātem erant. Eō magis Tarquinius īnstāre, ut quam prīmum comitia rēgī creandō fierent; quibus indictīs sub tempus puerōs vēnātum ablēgāvit. Isque prīmus et petīvisse ambitiōsē rēgnum et ōrātiōnem dīcitur habuisse ab conciliandōs plēbis animōs compositam. Ingentī cōnsēnsū populus Rōmānus rēgnāre iussit.

[^PP-06]: expertus: passīvum hīc participium.

### XI. Servius Tullius ā Tarquiniō Superbō occīsus.

Duodēquadrāgēnsimō fermē annō, ex quō rēgnāre coeperat Tarquinius, nōn apud rēgem modo sed apud patrēs plēbemque longē maximō honōre Servius Tullius erat. Mortuō Tarquiniō Servius, praesidiō firmō mūnītus, iniussū populī voluntāte patrum rēgnāvit. Peropportūnē ad praesentis quiētem statūs bellum cum Vēientibus aliīsque Etrūscīs sūmptum. In eō bellō et fortūna et virtūs ēnituit Tullī, fūsōque ingentī hostium exercitū haud dubius rēx, seu patrum seu plēbis animōs perīclitārētur, Rōmam rediit. Aggreditur inde ad pācis longē maximum opus, ut quemadmodum Numa dīvīnī auctor iūris fuisset, ita Servium conditōrem omnis in cīvitāte discrīminis ōrdinumque, quibus inter gradūs dignitātis fortūnaeque aliquid interlūcet, posterī fāmā ferrent. Cēnsum enim īnstituit, rem salūberrimam tantō futūrō imperiō, ex quō bellī pācisque mūnia nōn virītim, ut anteā, sed prō habitū pecūniārum fierent; tum classēs centuriāsque et ōrdinem ex cēnsū dēscrīpsit vel pācī decōrum vel bellō. Addit urbī duōs collēs, Quirīnālem Vīminālemque; inde deinceps auget Esquiliīs ibique ipse, ut locō dignitās fieret, habitat. Aggere et fossīs et mūrō circumdat urbem.

L. Tarquinius, Prīscī fīlius, frātrem habuerat Arruntem Tarquinium, mītis ingeniī iuvenem. Hīs duōbus duae Tulliae rēgis fīliae nūpserant, et ipsae longē disparēs mōribus. Forte ita[^PP-07] inciderat, nē duo violenta ingenia mātrimōniō iungerentur, fortūnā, crēdō, populī Rōmānī, quō diūturnius Servī rēgnum esset cōnstituīque cīvitātis mōrēs possent. Sed L. Tarquinius et Tullia minor, prope continuātīs fūneribus cum domōs vacuās novō mātrimōniō fēcissent, iunguntur nūptiīs magis nōn prohibente Serviō quam approbante.

Īnstīgante uxōre Tarquinius circumīre et prēnsāre minōrum maximē gentium patrēs[^PP-08]; admonēre paternī beneficiī et prō eō grātiam repetere: allicere dōnīs iuvenēs. Postrēmō, ut iam agendae reī tempus vīsum est, stīpātus agmine armātōrum in forum irrūpit. Inde omnibus perculsīs pavōre in rēgiā sēde prō cūriā sedēns patrēs in cūriam per praecōnem ad rēgem Tarquinium citārī iussit. Cum Servius advēnisset trepidō nūntiō excitātus, clāmor ab utrīusque fautōribus oritur, et concursus populī fīēbat in cūriam appārēbatque rēgnātūrum quī vīcisset. Tum Tarquinius necessitāte iam etiam ipsā cōgente ultima audēre, multō et aetāte et vīribus validior, medium arripit Servium ēlātumque ē cūriā in īnferiōrem partem per gradūs dēicit; inde ad cōgendum senātum in cūriam redit.

Foedum inhūmānūmque inde trāditur scelus, monumentōque locus est. Scelerātum vīcum vocant, quō āmēns agitantibus furiīs sorōris ac virī Tullia per patris corpus carpentum ēgisse fertur, partemque sanguinis ac caedis paternae cruentō vehiculō, contāmināta ipsa respersaque, tulisse ad penātēs suōs virīque suī, quibus īrātīs malō rēgnī prīncipiō similēs prope diem exitūs sequerentur.

[^PP-07]: inciderat nē: i.e. cōnsiliō fortūnae accidisse vidētur, nē...
[^PP-08]: Tarquinius Prīscus centum novōs patrēs senātuī addidit: hī minōrum gentium patrēs appellātī sunt.

### XII. Captī Gabiī.

Inde L. Tarquinius rēgnāre occēpit, cui Superbō cognōmen facta indidērunt, quia socerum gener sepultūrā prohibuit, prīmōrēsque patrum, quōs Servī rēbus fāvisse crēdēbat, interfēcit. Armātīs corpus circumsaepsit; neque enim ad iūs rēgnī quidquam praeter vim habēbat.

Nec, ut iniūstus in pāce rēx, ita dux bellī prāvus erat. Suessam Pōmētiam vī cēpit. Gabiōs, propinquam urbem, nēquīquam vī adortus, cum obsidendī quoque urbem spēs pulsō ā moenibus adēmpta esset, postrēmō minimē arte Rōmānā, fraude ac dolō, aggressus est. Sextus fīlius ēius, quī minimus ex tribus erat, trānsfugit ex compositō Gabiōs, patris in sē saevitiam intolerābilem conquerēns: iam ab aliēnīs in suōs vertisse superbiam, ut quam in cūriā sōlitūdinem fēcerit, domī quoque faciat, nē quam stirpem, nē quem hērēdem rēgnī relinquat. Benignē ab Gabīnīs excipitur. Inde in cōnsilia pūblica adhibērī: dux ad ultimum bellī legitur. Ibi cum īnsciā multitūdine, quid agerētur, proelia parva inter Rōmam Gabiōsque fierent, quibus plērumque Gabīna rēs superior esset, tam certātim summī īnfimīque Gabīnōrum Sex. Tarquinium dōnō deōrum sibi missum ducem crēdere.

Itaque postquam satis vīrium collēctum ad omnēs cōnātūs vidēbat, tum ex suīs ūnum scīscitātam Rōmam ad patrem mittit, quidnam sē facere vellet. Huic nūntiō, quia, crēdō, dubiae fideī vidēbātur, nihil vōce respōnsum est; rēx velut dēlīberābundus in hortum aedium trānsiit sequente nūntiō fīliī; ibi inambulāns tacitus summa papāverum capita dīcitur baculō dēcussisse. Interrogandō expectandōque nūntius fessus, ut rē imperfectā, redit Gabiōs; quae dīxerit ipse quaeque vīderit, refert; seu īrā seu odiō seu superbiā īnsitā ingeniō nūllam eum vōcem ēmīsisse. Sextō ubi quid vellet parēns quidve praeciperet tacitīs ambāgibus patuit, prīmōrēs cīvitātis crīminandō aliōs apud populum, aliōs suā ipsōs invidiā opportūnōs interēmit. Multī palam, quīdam, in quibus minus speciōsa crīminātiō erat futūra, clam interfectī. Patuit quibusdam volentibus fuga, aliī in exsilium āctī sunt absentiumque bona iūxtā atque interemptōrum dīvīsuī fuērunt. Largītiōnēs inde praedaeque; et dulcēdine prīvātī commodī sēnsus malōrum pūblicōrum adimī, dōnec orba cōnsiliō auxiliōque Gabīna rēs rēgī Rōmānō sine ūllā dīmicātiōne in manum trāditur.

### XIII. Brūtus.

Gabiīs receptīs Tarquinius ad negōtia urbāna animum convertit: quōrum erat prīmum, ut Iovis templum in monte Tarpēiō monumentum rēgnī suī nōminisque relinqueret.

Haec agentī portentum terribile vīsum: anguis ex columnā ligneā cum terrōrem fugamque in rēgiā fēcisset, ipsīus rēgis nōn tam subitō pavōre perculit pectus, quam ānxiīs implēvit cūrīs. Itaque cum ad pūblica prōdigia Etrūscī tantum vātēs adhibērentur, hōc velut domesticō exterritus vīsū Delphōs ad maximē inclitum in terrīs ōrāculum mittere statuit; neque respōnsa ūllī aliī committere ausus, duōs fīliōs per ignōtās eā tempestāte terrās, ignōtiōra maria, in Graeciam mīsit. Titus et Arrūns profectī. Comes iīs additus L. Iūnius Brūtus, Tarquiniā sorōre rēgis nātus, iuvenis longē alius ingeniō, quam cuius simulātiōnem induerat. Is cum prīmōrēs cīvitātis, in quibus frātrem suum ab avunculō interfectum audīvisset, neque in animō suō quidquam rēgī timendum neque in fortūnā concupīscendum relinquere statuit, contemptūque tūtus esse ubi in iūre parum praesidiī esset. Ergō ex industriā factus ad imitātiōnem stultitiae cum sē suaque praedae esse rēgī sineret, Brūtī quoque haud abnuit cognōmen, ut sub ēius obtentū cognōminis līberātor ille populī Rōmānī animus latēns opperīrētur tempora sua. Is tum ab Tarquiniīs ductus Delphōs, lūdibrium vērius quam comes, aureum baculum inclūsum corneō cavātō ad id baculō tulisse dōnum Apollinī dīcitur, per ambāgēs effigiem ingeniī suī. Quō postquam ventum est, perfectīs patris mandātīs, cupīdō incessit animōs iuvenum scīscitandī, ad quem eōrum rēgnum Rōmānum esset ventūram. Ex īnfimō specū vōcem redditam ferunt: ‘Imperium summum Rōmae habēbit, quī vestrum prīmus, Ō iuvenēs, ōsculum mātrī tulerit. Tarquiniī, ut Sextus, quī Rōmae relictus fuerat, ignārus respōnsī expersque imperiī esset, rem summā ope tacērī iubent; ipsī inter sē, uter prior, cum Rōmam rediissent, mātrī ōsculum daret, sortī permittunt. Brūtus aliō ratus spectāre Pȳthicam vōcem, velut sī prōlāpsus cecidisset, terram ōsculō contigit, scīlicet quod ea commūnis māter omnium mortālium esset. Reditum inde Rōmam, ubi adversus Rutulōs bellum summā vī parābātur.

### XIV. Lucrāētia.

Ardeam Rutulī habēbant, gēns ut in eā regiōne atque in eā aetāte dīvitiīs praepollēns. Temptāta rēs est, sī prīmō impetū capī Ardea posset. Ubi id parum prōcessit, obsidiōne mūnītiōnibusque coeptī[^PP-09] premī hostēs.

In hīs statīvīs, ut fit longō magis quam ācrī bellō, satis līberī commeātūs erant, prīmōribus tamen magis quam mīlitibus; rēgiī quidem iuvenēs interdum ōtium convīviīs cōmissātiōnibusque inter sē terēbant. Forte pōtantibus hīs apud Sex. Tarquinium, ubi et Collātīnus cēnābat Tarquinius, Ēgerī fīlius, incidit dē uxōribus mentiō: suam quisque laudāre mīrīs modīs. Inde certāmine accēnsō Collātīnus negat verbīs opus esse: paucīs id quidem hōrīs posse scīrī, quantum cēterīs praestet Lucrētia sua. ‘Quīn, sī vigor iuventae inest, cōnscendimus equōs invīsimusque praesentēs nostrārum ingenia? Id cuique spectātissimum sit, quod necopīnātō virī adventū occurrerit oculīs[^PP-10].’ Incaluerant vīnō. ‘Age sānē’, omnēs; citātīs equīs āvolant Rōmam. Quō cum prīmīs sē intendentibus tenebrīs pervēnissent, pergunt inde Collātiam, ubi Lucrētiam haudquāquam ut rēgiās nurūs, quās in convīviō luxūque cum aequālibus vīderant tempus terentēs, sed nocte sērā dēditam lānae inter lūcubrantēs ancillās in mediō aedium sedentem inveniunt. Muliebris certāminis laus penes Lucrētiam fuit. Adveniēns vir Tarquiniīque exceptī benignē: victor marītus cōmiter invītat rēgiōs iuvenēs. Ibi Sex. Tarquinium mala libīdō Lucrētiae per vim stuprandae capit; cum fōrma tum spectāta castitās incitat. Et tum quidem ab nocturnō iuvenālī lūdō in castra redeunt.

Paucīs interiectīs diēbus Sex. Tarquinius īnsciō Collātīnō cum comite ūnō Collātiam venit. Ubi exceptus benignē ab ignārīs cōnsiliī cum post cēnam in hospitāle cubiculum dēductus esset, amōre ārdēns, postquam satis tūta circā sōpītīque omnēs vidēbantur, strictō gladiō ad dormientem Lucrētiam venit sinistrāque manū mulieris pectore oppressō ‘Tacē Lucrētia’, inquit; ‘Sex. Tarquinius sum; ferrum in manū est; moriēris, sī ēmīseris vocem.’ Cum pavida ex somnō mulier nūllam opem, prope mortem imminentem vidēret, tum Tarquinius fatērī amōrem, ōrāre, miscēre precibus minās, versāre in omnēs partēs muliebrem animum. Ubi obstinātam vidēbat et nē mortis quidem metū inclīnārī, vī illātā innocentem stuprāvit.

Simul ac profectus est, Lucrētia nūntium Rōmam eundem ad patrem Ardeamque ad virum mittit, ut cum singulīs fidēlibus amīcīs veniant: rem atrōcem incidisse. Sp. Lucrētius cum P. Valeriō, Volesī fīliō, Collātīnus cum L. Iūniō Brūtō venit, cum quō forte Rōmam rediēns ab nūntiō uxōris erat conventus. Lucrētiam sedentem maestam in cubiculō inveniunt. Adventū suōrum lacrimae obortae, quaerentīque virō ‘Satin salvē ?’ ‘Minimē,’ inquit, ‘quid enim salvī est mulierī āmissā pudīcitiā? Cēterum corpus tantum violātum, animus īnsōns; mors testis erit. Sed date dexterās fidemque haud impūne adulterō fore. Sex. Tarquinius is est Dant ōrdine omnēs fidem; cōnsōlantur aegram animī āvertendō noxam ab coāctā in auctōrem dēlictī: mentem peccāre, nōn corpus, et unde cōnsilium āfuerit, culpam abesse. ‘Vōs’, inquit, vīderitis, quid illī dēbeātur; ego mē etsī peccātō absolvō, suppliciō nōn līberō: nec ūlla deinde impudīca Lucrētiae exemplō vīvet.. Cultrum, quem sub veste abditum habēbat, eum in corde dēfīgit, prōlāpsaque in vulnus moribunda cecidit. Conclāmat vir paterque.

[^PP-09]: Cum passīvō īnfīnītīvō fit ‘coepī’ quoque passīvum.
[^PP-10]: ‘Id cuique .. . oculīs ’: i.e. id ingenium proprium cuiusque habeātur, quod occurrerit oculīs.

### XV. Rōma līberāta.

Brūtus illīs lūctū occupātīs cultrum ē vulnere Lucrētiae extractum mānantem cruōre prae sē tenēns, ‘Per hunc’, inquit, 4castissimum ante rēgiam iniūriam sanguinem iūrō vōsque, dī, testēs faciō, mē L. Tarquinium Superbum cum scelerātā coniuge et omnī līberōrum stirpe ferrō, igne, quācumque dēnique vī possim, exāctūrum, nec illōs nec alium quemquam rēgnāre Rōmae passūrum.’ Cultrum deinde Collātīnō trādit, inde Lucrētiō et Valeriō, stupentibus mīrāculō reī, unde novum in Brūtī pectore ingenium. Ut praeceptum erat, iūrant; tōtīque ab lūctū versī in īram, Brūtum iam inde ad expugnandum rēgnum sequuntur ducem. Ēlātum domō Lucrētiae corpus in forum dēferunt concientque mīrāculō, ut fit, reī novae atque indignitāte hominēs. Prō sē quisque scelus rēgium ac vim queruntur. Movet cum patris maestitia, tum Brūtus castīgātor lacrimārum atque inertium querēllārum auctorque, quod virōs, quod Rōmānōs decēret, arma capiendī adversus hostīlia ausōs. Ferōcissimus quisque iuvenum cum armīs voluntārius adest; sequitur et cētera iuventūs. Inde parte praesidiō relictā Collātiae custōdibusque ad portās locātīs, nē quis eum mōtum rēgibus nūntiāret, cēterī armātī Brūtō duce Rōmam profectī.

Quō simul ventum est, praecō ad tribūnum Celerum, in quō tum magistrātū forte Brūtus erat, populum advocāvit. Ibi ōrātiō habita nēquāquam ēius pectoris ingeniīque quod simulātum ad eam diem fuerat, dē vī ac libīdine Sex. Tarquinī, dē stuprō īnfandō Lucrētiae ac miserābilī caede, dē orbitāte Tricipitīnī, cui morte fīliae causa mortis indignior ac miserābilior esset. Hīs et aliīs memorātīs incēnsam multitūdinem perpulit ut imperium rēgī abrogāret exsulēsque esse iubēret L. Tarquinium cum coniuge et līberīs. Ipse iūniōribus, quī ultrō nōmina dabant, lēctīs armātīsque ad concitandum inde adversus rēgem exercitum Ardeam in castra est profectus. Eōdem ferē tempore dīversīs itineribus Brūtus Ardeam, Tarquinius Rōmam vēnērunt. Tarquiniō clausae portae exsiliumque indictum; līberātōrem urbis laeta castra accēpērunt, exāctīque inde līberī rēgis. Duo patrem secūtī sunt, quī exsulātum Caere in Etrūscōs iērunt. Sex. Tarquinius Gabiōs tamquam in suum rēgnum profectus ab ultōribus veterum simultātium, quās sibi ipsī caedibus rapīnīsque concīverat, est interfectus. L. Tarquinius Superbus rēgnāvit annōs quīnque et vīgintī. Rēgnātum Rōmae ab conditā urbe ad līberātam annōs ducentōs quadrāgintā quattuor. Duo cōnsulēs inde comitiīs centuriātīs ā praefectō urbis ex commentāriīs Servī Tulliī creātī sunt, L. Iūnius Brūtus et L. Tarquinius Collātīnus.

## Pars Secunda: Lībera Rōmānōrum rēspublica

### I. Horātius Cocles pontem dēfendit.

Tarquiniī ad Lartem Porsinnam, Clūsīnum rēgem, perfūgerant. Porsinna cum rēgem esse Rōmae tum Etrūscae gentis rēgem amplum Tūscīs ratus, Rōmam īnfestō exercitū vēnit. Nōn unquam aliās ante tantus terror senātum invāsit: adeō valida rēs tum Clūsīna erat magnumque Porsinnae nōmen. Nec hostēs modo timēbant, sed suōsmet ipsī cīvēs, nē Romāna plēbs metū perculsa receptīs in urbem rēgibus vel cum servitūte pācem acciperet.

Cum hostēs adessent, prō sē quisque in urbem ex agrīs dēmigrant, urbem ipsam saepiunt praesidiīs. Alia mūrīs, alia Tiberī obiectō vidēbantur tūta; pōns sublicius iter paene hostibus dedit, nisi ūnus vir fuisset, Horātius Cocles: id mūnīmentum illō diē fortūna urbis Rōmānae habuit. Quī positus forte in statiōne pontis, cum captum repentīnō impetū Iāniculum atque inde citātōs dēcurrere hostēs vīdisset trepidamque turbam suōrum arma ōrdinēsque relinquere, reprehēnsāns singulōs, obsistēns ob- testānsque deōrum et hominum fidem testābātur nēquīquam dēsertō praesidiō eōs fugere; sī trānsitum pontem ā tergō relīquissent, iam plūs hostium in Palātiō Capitoliōque quam in Iāniculō fore. Itaque monēre, praedīcere, ut pontem ferrō, ignī, quācumque vī possint, interrumpant; sē impetum hostium, quantum corpore ūnō possit obsistī, exceptūrum.

Vādit inde in prīmum aditum pontis, īnsignisque inter cōnspecta cēdentium pugnae[^PS-01] terga obversīs comminus ad ineundum proelium armīs, ipsō mīrāculō audāciae obstupefēcit hostēs. Duōs tamen cum eō pudor tenuit, Sp. Lartium ac T. Herminium, ambōs clārōs genere factīsque. Cum hīs prīmam perīculī procellam et quod tumultuōsissinum pugnae erat parumper sustinuit; deinde eōs quoque ipsōs exiguā parte pontis relictā, revocantibus quī rescindēbant, cēdere in tūtum coēgit. Circumferēns inde trucēs mināciter oculōs ad procerēs Etrūscōrum nunc singulōs prōvocāre, nunc increpāre omnēs; servitia rēgum superbōrum, suae lībertātis immemorēs aliēnam oppugnātum venīre. Cūnctātī aliquamdiū sunt, dum alius alium, ut proelium incipiant, circumspectant. Pudor deinde commōvit aciem, et clāmōre sublātō undique in ūnum hostem tēla coniciunt. Quae cum in obiectō cūncta scūtō haesissent, neque ille minus obstinātus ingentī pontem obtinēret gradū, iam impetū cōnābantur dētrūdere virum, cum simul fragor ruptī pontis, simul clāmor Rōmānōrum alacritāte perfectī operis sublātus, pavōre subitō impetum sustinuit. Tum Cocles ‘Tiberīne pater,’ inquit, ‘tē sāncte precor, haec arma et hunc mīlitem propitiō flūmine accipiās. Ita sīcut erat armātus in Tiberim dēsiluit multīsque superincidentibus tēlīs incolumis ad suōs trānāvit, rem ausus plūs fāmae habitūram ad posterōs quam fideī.

[^PS-01] cēdentium pugnae: i. e. oppugnantibus hostibus (Dat.) cēdentium. Quīdam ēditōrēs scrībunt ‘pugnā’.

### II. Mūcius Scaevola.

Obsidiō erat nihilō minus et frūmentī cum summā cāritāte inopia, sedendōque expugnātūrum sē urbem spem Porsinna habēbat, cum G. Mūcius, adolēscēns nōbilis, senātum adit. ‘Trānsīre Tiberim,’ inquit, ‘patrēs, et intrāre, sī possim, castra hostium volō, nōn praedō, nōn populātiōnum in vicem ultor; māius, sī dī iuvant, in animō est facinus.’ Approbant patrēs. Abditō intrā vestem ferrō proficīscitur.

Ubi eō vēnit, in cōnfertissimā turbā prope rēgium tribūnal cōnstitit. Ibi cum stīpendium mīlitibus forte darētur, et scrība cum rēge sedēns parī fere ōrnātū multa ageret eumque mīlitēs vulgō adīrent: timēns scīscitārī, uter Porsinna esset, nē ignōrandō rēgem sēmet ipsum aperīret quis esset, quō temere trāxit fortūna facinus, scrībam prō rēge obtruncat. Vādentem inde quā per trepidam turbam cruentō mūcrōne sibi ipse fēcerat viam, cum concursū ad clāmōrem factō comprehēnsum rēgiī satellitēs retrāxissent, ante tribūnal rēgis dēstitūtus, tum quoque inter tantās fortūnae minās metuendus magis quam metuēns ‘Rōmānus sum’, inquit, ‘cīvis; G. Mūcium vocant. Hostis hostem occīdere voluī, nec ad mortem minus animī est, quam fuit ad caedem; et facere et patī fortia Rōmānum est. Nec ūnus in tē hōs animōs gessī: longus post mē ōrdō est idem petentium decus.’

Cum rēx simul īrā īnfēnsus perīculōque conterritus circumdarī ignēs minitābundus iubēret, nisi exprōmeret properē quās īnsidiārum sibi minās per ambāgēs iaceret, ‘Ēn tibi,’ inquit, ‘ut sentiās, quam vīle corpus sit iīs, quī magnam glōriam vident,’ dextramque accēnsō ad sacrificium foculō inicit. Quam cum velut aliēnātō ab sēnsū torrēret animō, prope attonitus mīrāculō rēx cum ab sēde suā prōsiluisset āmovērīque ab altāribus iuvenem iussisset, ‘Tū vērō abī,’ inquit, ‘in tē magis quam in mē hostīlia ausus. Iubērem macte virtūte esse[^PS-02], sī prō meā patriā ista virtūs stāret; nunc iūre bellī līberum tē intāctum inviolātumque hinc dīmittō.’

Tum Mūcius quasi remūnerāns meritum, ‘Quandō quidem’, inquit, ‘est apud tē virtūtī honōs, ut beneficiō tuleris[^PS-03] ā mē, quod minīs nequīstī: trecentī coniūrāvimus prīncipēs iuventūtis Rōmānae, ut in tē hāc viā grassārēmur. Mea prīma sors fuit; cēterī, ut cuiusque ceciderit prīmī, quoad tē opportūnum fortūna dederit, suō quisque tempore aderunt.’

[^PS-02]: Iubērem... esse: dīcerem ‘macte virtūte estō’ (i.e. fēlīx sit virtūs tua”).
[^PS-03]: ut tuleris: i.e. hoc dīcam, ut ferās.

### III. Cloelia.

Mūcium dīmissum, cui posteā Scaevolae ā clāde dextrae manūs cognōmen inditum, lēgātī ā Porsinnā Rōmam secūtī sunt. Adeō mōverat eum et prīmī perīculī cāsus, ā quō nihil sē praeter errōrem īnsidiātōris tēxisset, et subeunda dīmicātiō totiēns, quot coniūrātī superessent, ut pācis conditiōnēs ultrō ferret Rōmānīs. Expressa necessitās obsidēs dandī Rōmānīs, sī Iāniculō praesidium dēdūcī vellent. Hīs conditiōnibus compositā pāce exercitum ab Iāniculō dēdūxit Porsinna et agrō Rōmānō excessit. Patrēs G. Mūciō virtūtis causā trāns Tiberim agrum dōnō dedērunt.

Ergō ita honōrātā virtūte fēminae quoque ad pūblica decora excitātae, et Cloelia virgō, ūna ex obsidibus, cum castra Etrūscōrum forte haud procul rīpā Tiberis locāta essent, frūstrāta custōdēs, dux agminis virginum inter tēla hostium Tiberim trānāvit sōspitēsque omnēs Rōmam ad propinquōs restituit. Quod ubi rēgī nūntiātum est, prīmō incēnsus īrā ōrātōrēs Rōmam mīsit ad Cloeliam obsidem dēpōscendam: aliās haud magnī[^PS-04] facere; deinde in admīrātiōnem versus suprā Coclitēs Mūciōsque dīcere id facinus esse, et prae sē ferre, quemadmodum, sī nōn dēdātur obses, prō ruptō foedus sē habitūrum, sīc dēditam intāctam inviolātamque ad suōs remissūrum. Utrimque cōnstitit fidēs: et Rōmānī pignus pācis ex foedere restituērunt et apud rēgem Etrūscum nōn tūta sōlum sed etiam honōrāta virtūs fuit, laudātamque virginem parte obsidum sē dōnāre dīxit; ipsa, quōs vellet, legeret. Prōductīs omnibus ēlēgisse impūbēs dīcitur, quod et virginitātī decōrum et cōnsēnsū obsidum ipsōrum probābile erat, eam aetātem potissimum līberārī ab hoste, quae maximē opportūna iniūriae esset. Pāce redintegrātā Rōmānī novam in fēminā virtūtem novō genere honōris, statuā equestrī, dōnāvērunt; in summā Sacrā viā posita virgō īnsidēns equō.

[^PS-04]: i.e. nōn magnī sē aestimāre.

### IV. Latīnī ad lacum Rēgillum victī.

Nec diū bellum Latīnum, glīscēns iam per aliquot annōs, dīlātum. A. Postumius dictātor, T. Aebūtius magister equitum magnīs cōpiīs peditum equitumque profectī ad lacum Rēgillum in agrō Tusculānō agminī hostium occurrērunt, et quia Tarquiniōs esse in exercitū Latīnōrum audītum est, sustinērī īra nōn potuit, quīn extemplō cōnflīgerent. Ergō etiam proelium aliquantō quam cētera gravius atque atrōcius fuit. Nōn enim ducēs ad regendam modo cōnsiliō rem adfuērunt, sed suīsmet ipsī corporibus dīmicantēs miscuērunt certāmina, nec quisquam procerum fermē hāc aut illā ex aciē sine vulnere praeter dictātōrem Rōmānum excessit.

Aebūtius, magister equitum, in Octāvium Māmīlium impetum dederat, nec fefellit veniēns Tusculānum ducem; contrā quem et ille concitat equum. Tantaque vīs īnfēstīs venientium hastīs fuit, ut brāchium Aebūtiō trāiectum sit, Māmīliō pectus percussum. Hunc quidem in secundam aciem Latīnī recēpērunt; Aebūtius cum sauciō brāchiō tēlum tenēre nōn posset, pugnā excessit. Latīnus dux nihil dēterritus vulnere proelium ciet, et, quia suōs perculsōs vidēbat, arcessit cohortem exsulum Rōmānōrum, cui L. Tarquinī fīlius praeerat. Ea, quō māiōre pugnābat īrā ob ērepta bona patriamque adēmptam, pugnam parumper restituit.

Dictātor Postumius postquam exsulēs ferōciter citātō agmine invehī, suōs perculsōs cēdere animadvertit, cohortī suae, quam dēlēctam manum praesidiī causā circā sē habēbat, dat signum, ut quem suōrum fugientem vīderint, prō hoste habeant. Ita metū ancipitī versī a fugā Rōmānī in hostem, et restitūta aciēs. Cohors dictātōris tam prīmum proelium iniit; integrīs corporibus animīsque fessōs adortī exsulēs caedunt. Imperātor Latīnus ubi cohortem exsulum ā dictātōre Rōmānō prope circumventam vīdit, ex subsidiāriīs manipulōs aliquot in prīmam aciem sēcum rapit. Hōs agmine venientēs T.  Herminius lēgātus cōnspicātus interque eōs īnsignem veste armīsque Māmīlium nōscitāns tantā vī cum hostium duce proelium iniit, ut et ūnō ictū trānsfīxum per latus occīderit Māmīlium et ipse inter spoliandum corpus hostis verūtō percussus, cum victor in castra esset relātus, inter prīmam cūrātiōnem exspīrāverit.

Tum ad equitēs dictātor advolat obtestāns, ut fessō iam pedite dēscendant ex equīs et pugnam capessant. Dictō pāruērunt: dēsiliunt ex equīs, prōvolant in prīmum et prō antesignānīs parmās obiciunt. Recipit extemplō animum pedestris acies. Tum dēmum impulsī Latīnī, perculsaque inclīnāta aciēs. Equitī admōtī equī ut persequī hostem posset; secūta et pedestris aciēs; tantusque ardor fuit, ut eōdem impetū quō fūderant hostem Rōmānī castra caperent. Hōc modō ad lacum Rēgillum pugnātum est. Dictātor et magister equitum triumphantēs in urbem rediērunt.

### V. Marcius Coriolānus.

Postumus Cominius, cōnsul Rōmānus, ad Volscum bellum missus Poluscam, oppidum Volscōrum, cēpit: tum magnā vī adortus est Coriolōs.

Erat tum in castrīs inter prīmōrēs iuvenum Gn. Marcius, adolēscēns et cōnsiliō et manū prōmptus, cui cognōmen posteā Coriolānō fuit. Cum subitō exercitum Rōmānum Coriolōs obsidentem atque in oppidānōs, quōs intus clausōs habēbat, intentum sine ūllō metū extrīnsecus imminentis bellī Volscae legiōnēs profectae ab Antiō invāsissent, eōdemque tempore ex oppidō ērūpissent hostēs, forte in statiōne Marcius fuit. Is cum dēlēctā manū nōn modo impetum ērumpentium rettudit, sed per patentem portam ferōx irrūpit in proxima urbis caedeque factā ignem temere arreptum imminentibus mūrō aedificiīs iniēcit. Clāmor inde oppidānōrum mixtus muliebrī puerīlīque plōrātū ad terrōrem, ut solet, prīmum ortō et Rōmānīs auxit animum et turbāvit Volscōs, utpote captā urbe, cui ad ferendam opem vēnerant. Ita fūsī Volscī Antiātēs, Coriolī oppidum captum; tantum suā laude obstitit fāmae cōnsulis Marcius, ut nisi foedus cum Latīnīs in columnā aēneā īnsculptum monumentō esset, ab Sp. Cassiō ūnō, quia collēga āfuerat, ictum, Postumum Cominium bellum gessisse cum Volscīs memoriā cessisset.

Proximō annō cāritās prīmum annōnae ex incultīs per sēcessiōnem plēbis agrīs, famēs deinde quālis clausīs solet. Ventumque ad interitum servitiōum utique et plēbis esset, nisi cōnsulēs prōvīdissent dīmissīs passim ad frūmentum coemendum. Magna vīs frūmentī ex Siciliā advecta, agitātumque in senātū, quantī[^PS-05] plēbī darētur. Multī vēnīsse tempus premendae plēbis putābant recuperandīque iūra quae extorta sēditiōne et vī patribus essent. In prīmīs Marcius Coriolānus, hostis tribūniciae potestātis ‘Sī annōnam’, inquit, ‘veterem volunt, iūs prīstinum reddant patribus. Et senātuī nimis atrōx vīsa sententia est, et plēbem prope armāvit. In exeuntem ē cūriā impetus factus esset, nisi peropportūnē tribūnī diem dīxissent[^PS-06]. Marcius, cum diē dictā nōn adesset, damnātus absēns in Volscōs exsulātum abiit minitāns patriae hostīlēsque iam tum spīritūs gerēns. Venientem Volscī benignē excēpērunt. Cōnsilia cōnferunt dē Rōmānō bellō.

[^PS-05]: quantī: i.e. quantō pretiō.
[^PS-06]: diem dīxissent: i.e. iussissent diē quādam apud populum causam dīcere.

### VI. Coriolānus ā mātre exōrātus.

Imperātōrēs ad id bellum dē omnium populōrum sententiā lēctī Attius Tullius et Gn. Marcius, exsul Rōmānus, in quō aliquantō plūs speī repositum. Quam spem nēquā- quam fefellit, ut facile appārēret ducibus validiōrem quam exercitū rem Rōmānam esse. Multīs oppidīs captīs postrēmum ad urbem ā Pedō dūcit, et quīnque ab urbe mīlia passuum castrīs positīs populātur inde agrum Rōmānum.

Cōnsulēs multitūdō ingēns pācem poscentium prīmum sēditiōsō clāmōre conterruit, deinde vocāre senātum, referre dē lēgātīs ad Cn. Marcium mittendīs coēgit. Accēpērunt relātiōnem patrēs, postquam appāruit labāre plēbis animōs, missīque dē pāce ad Marcium ōrātōrēs. Atrōx respōnsum rettulērunt. Iterum deinde iīdem missī nōn recipiuntur in castra. Sacerdōtēs quoque suīs īnsignibus vēlātōs iisse supplicēs ad castra hostium trāditum est; nihilō magis quam lēgātōs flexisse animum.

Tum mātrōnae ad Veturiam, mātrem Coriolānī, Volumniamque uxōrem frequentēs coeunt. Id pūblicum cōnsilium an muliebris timor fuerit parum convenit; pervīcērunt certē, ut et Veturia, magnō[^PS-07] nātū mulier, et Volumnia duōs parvōs ex Marciō ferēns fīliōs sēcum in castra hostium īrent, et quoniam armīs virī dēfendere urbem nōn possent, mulierēs precibus lacrimīsque dēfenderent.

Ubi ad castra ventum est, Coriolānus prīmō obstinātus adversus lacrimās muliebrēs erat. Deinde familiārium quīdam, ‘Nisi mē frūstrantur’, inquit, ‘oculī, māter tibi cōniuxque et līberī adsunt Coriolānus prope ut āmēns cōnsternātus ab sēde suā cum ferret mātrī obviae complexum, mulier in īram ex precibus versa, ‘Sine, priusquam complexum accipiō, sciam,’ inquit, ‘ad hostem an ad fīlium vēnerim, captīva māterne in castrīs tuīs sim. In hoc mē longa vīta et īnfēlīx senecta trāxit, ut exsulem tē, deinde hostem, vidērem? Potuistī populārī hanc terram, quae tē genuit atque aluit? Nōn tibi, quamvīs īnfestō animō et minācī pervēnerās, ingredientī fīnēs īra cecidit? Nōn, cum in cōnspectū Rōma fuit, succurrit “Intrā illa moenia domus et penātēs meī sunt, māter, coniux līberīque ”? Ergō ego nisi peperissem, Rōma nōn oppugnārētur; nisi fīlium habērem, lībera in līberā patriā mortua essem. Sed ego nihil iam patī nec tibi turpius nec mihi miserius possum nec, ut sum miserrima, diū futūra sum; dē hīs vīderis, quōs, sī pergis, aut immātūra mors aut longa servitūs manet.’ Uxor deinde et līberī amplexī, fletusque ab omnī turbā mulierum ortus et complōrātiō suī patriaeque frēgērunt tandem virum. Complexus inde suōs dīmittit; ipse retrō castra mōvit. Abductīs deinde legiōnibus ex agrō Rōmānō invidiā reī oppressum perīsse trādunt aliī aliō lētō.

[^PS-07]: i.e. aetāte prōvecta.

### VII. Fabiī bellum Vēiēns suscipiunt.

Diū cum Vēientibus neque pāx neque bellum fuit: rēs proximē fōrmam[^PS-08] latrōciniī vēnerat; legiōnibus Rōmānīs cēdēbant in urbem; ubi abductās sēnsērunt legiōnēs, agrōs incursābant, bellum quiēte, quiētem bellō in vicem ēlūdentēs. Ita neque omittī tōta rēs neque perficī poterat.

Tum Fabia gēns senātum adiit. Cōnsul K. Fabius prō gente loquitur; ‘Assiduō magis quam magnō praesidiō, ut scītis, patrēs, bellum Vēiēns eget. Vōs alia bella cūrāte, Fabiōs hostēs Vēientibus date.’ Grātiae ingentēs āctae. Cōnsul ē cūriā ēgressus comitante Fabiōrum agmine, quī in vestibulō cūriae senātūs cōnsultum expectantēs steterant, domum redit. Iussī armātī posterō diē ad līmen cōnsulis adesse; domōs inde discēdunt.

Mānat tōtā urbe rūmor; Fabiōs ad caelum laudibus ferunt; familiam ūnam subīsse cīvitātis onus, Vēiēns bellam in prīvātam cūram, in prīvāta arma versum. Fabiī posterō diē arma capiunt; quō iussī erant, conveniunt. Cōnsul palūdātus ēgrediēns in vestibulō gentem omnem suam īnstrūctō agmine videt; acceptus in medium signa ferrī iubet. Numquam exercitus neque minor numerō neque clārior fāmā et admīrātiōne hominum per urbem incessit: sex et trecentī mīlitēs, omnēs patriciī, omnēs ūnīus gentis, quōrum nēminem ducem spernerēs, ēgregius quibuslibet temporibus senātus, ībant, ūnīus familiae vīribus Vēientī populō pestem minitantēs. Īnfēlīcī viā, dextrō Iānō portae Carmentālis, profectī ad Cremeram flūmen perveniunt. Is opportūnus vīsus locus commūniendō praesidiō.

Neque ad praesidium modo tūtandum Fabiī satis erant, sed tōtā regiōne, quā Tuscus ager Rōmānō adiacet, sua tūta omnia, īnfesta hostium vagantēs per utrumque fīnem fēcērunt. Aliquotiēns aequō campō collātīsque signīs certātum, gēnsque ūna populī Rōmānī saepe ex opulentissimā, ut tum rēs erant, Etrūscā cīvitāte victōriam tulit. Id prīmō acerbum indignumque Vēientibus est vīsum; inde cōnsilium ex rē nātum īnsidiīs ferōcem hostem captandī; gaudēre etiam multō successū Fabiīs audāciam crēscere.

[^PS-08]: proximē formam: ‘proximē’ in hōc locō praepositiō est.

### VIII. Victī et occīsī Fabiī.

Itaque et pecora praedantibus aliquotiēns, velut cāsū incidissent, obviam ācta, et agrestium fugā vāstī relictī agrī, et subsidia armātōrum ad arcendās populātiōnēs missa saepius simulātō quam vērō pavōre refūgērunt. Iamque Fabiī adeō contempserant hostem, ut sua invicta arma neque locō neque tempore ūllō crēderent sustinērī posse.

Haec spēs prōvexit, ut ad cōnspecta procul ā Cremerā magnō campī intervāllō pecora, quamquam rāra hostium appārēbant arma, dēcurrerent. Et cum imprōvidē effūsō cursū īnsidiās circā ipsum iter locātās superāvissent pālātīque passim vaga, ut fit pavōre iniectō, raperent pecora, subitō ex īnsidiīs cōnsurgitur, et adversī et undique hostēs erant. Prīmō clāmor circumlātus exterruit, deinde tēla ab omnī parte accidēbant; coeuntibusque Etrūscīs iam continentī agmine armātōrum saeptī, quō magis sē hostis īnferēbat, cōgēbantur breviōre spatiō et ipsī orbem colligere, quae rēs et paucitātem eōrum īnsignem et multitūdinem Etrūscōrum multiplicātīs in artō ōrdinibus faciēbat. Tum omissā pugnā, quam in omnēs partēs parem intenderant, in ūnum locum sē omnēs inclīnant. Eō nīsī corporibus armīsque rūpērunt cuneō viam. Dūxit via in ēditum lēniter collem. Inde prīmō restitērunt; mox, ut respīrandī superior locus spatium dedit recipiendīque ā pavōre tantō animum, pepulērunt etiam subeuntēs; vincēbatque auxiliō locī paucitās, nisi iugō circummissus Vēiēns in verticem collis ēvāsisset. Ita superior rūrsus hostis factus. Fabiī caesī ad ūnum omnēs praesidiumque expugnātum.

Trecentōs sex perīsse satis convenit, ūnum prope pūberem aetāte relictum, stirpem gentī Fabiae dubiīsque rēbus populī Rōmānī saepe domī bellīque vel maximum futūrum auxilium.

### IX. Cincinnātus.

L. Minucius, cōnsul Rōmānus, bellum contrā Aequōs gerēbat. Is cum haud procul ab hoste castra posuisset, nūllā magnopere clāde acceptā castrīs sē pavidus tenēbat. Quod ubi sēnserant hostēs, crēvit ex aliēnō metū, ut fit, audācia, et nocte adortī castra, postquam parum vīs aperta prōfēcerat, mūnītiōnēs posterō diē circumdant. Quae priusquam undique vallō obiectae clauderent exitūs, quinque equitēs inter statiōnēs hostium ēmissī Rōmam pertulērunt cōnsulem exercitumque obsidērī. Nihil tam inopīnātum nec tam īnspērātum accidere potuit. Itaque tantus pavor, tanta trepidātiō fuit, quanta sī urbem, nōn castra hostēs obsidērent. Nautium cōnsulem arcessunt. In quō cum parum praesidiī vidērētur dictātōremque dīcī placēret, quī rem perculsam restitueret, L. Quīnctius Cincinnātus cōnsēnsū omnium dīcitur.

Operae pretium est audīre[^PS-09], quī omnia prae dīvitiīs hūmāna spernunt neque honōrī magnō locum neque virtūtī putant esse, nisi ubi effūse affluant opēs. Spēs ūnica imperiī populī Rōmānī, L. Quīnctius trāns Tiberim contrā eum ipsum locum ubi nunc nāvālia sunt, quattuor iūgerum colēbat agrum, quae prāta Quīnctia vocantur. Ibi ab lēgātīs, seu fossam fodiēns pālae innīxus seu cum arāret, operī certē, id quod cōnstat, agrestī intentus, salūte datā in vicem redditāque rogātus, ut, quod bene verteret[^PS-10] ipsī reīque pūblicae, togātus mandāta senātūs audīret, admīrātus rogitānsque ‘Satin salvē?’ togam properē ē tuguriō prōferre uxōrem Raciliam iubet. Quā simul abstersō pulvere ac sūdōre vēlātus prōcessit, dictātōrem eum lēgātī grātulantēs cōnsalūtant, in urbem vocant, quī terror sit in exercitū, expōnunt. Nāvis Quīnctiō pūblicē parāta fuit, trānsvectumque trēs obviam ēgressī fīliī excipiunt, inde aliī propinquī atque amīcī, tum patrum maior pars. Eā frequentiā stīpātus antecēdentibus līctōribus dēductus est domum.

Quam prīmum profectus dictātor mediā nocte exercitum omnem longō agmine circumdat hostium castrīs: clāmōre sublātō cōnsul quoque arma suōs capere et sē sequī iussit, pugnātumque ad lūcem est: lūce prīmā Aequī iam circumvāllātī ā dictātōre erant: ita ancipitī malō urgente ā proeliō ad precēs versī. Tribus hastīs iugum fit humī fīxīs duābus superque eās trānsversā ūnā dēligātā Sub hoc iugum dictātor Aequōs mīsit.

[^PS-09]: operae pretium est audīre: i.e. ūtile erit operam dare, ut audiant (illi qui ...)
[^PS-10]: quod bene verteret: lēgātī dīxērunt, ‘quod bene vertat,’ i.e. bene ēveniat, faustum sit.

### X. Captī Vēiī.

Diū Rōmānī Vēiōs frūstrā obsēderant. Tandem fātālis dux ad excidium illīus urbis servandaeque patriae M. Furius Camillus dictātor dictus magistrum equitum P. Cornēlium Scīpiōnem dīxit.

Omnia repente mūtāverat imperātor mūtātus; alia spēs, alius animus hominum, fortūna quoque alia urbis vidērī. Ad Vēiōs exercitus ductus, dēnsiōraque castella facta, et ā prōcursātiōnibus, quae multae temere inter mūrum et vallum fīēbant, ēdictō, nē quis iniussū pugnāret, ad opus mīlitēs trāductī. Operum fuit omnium longē maximum ac labōriōsissimum cunīculus in arcem hostium agī coeptus. Quod nē intermitterētur opus neu sub terrā continuus labor eōsdem cōnficeret, in partēs sex mūnītōrum numerum dīvīsit; sēnae hōrae in orbem operī attribūtae sunt; nocte ac diē numquam ante omissum, quam in arcem viam facerent.

Deinde superante multitūdine ab omnibus locīs urbem aggreditur, quō minor ab cunīculō ingruentis perīculī sēnsus esset. Vēientēs, nihil minus timentēs quam subrutīs cunīculō moenibus arcem iam plēnam hostium esse, in mūrōs prō sē quisque armātī discurrunt, mīrantēs quidnam id esset, quod, cum tot per diēs nēmō sē ab statiōnibus Rōmānus mōvisset, tum velut repentīnō ictī furōre imprōvidī currerent ad mūrōs.

Cunīculus dēlēctīs mīlitibus eō tempore plēnus in aedem Iūnōnis, quae in Vēientānā arce erat, armātōs repente ēdidit, et pars āversōs in mūrīs invādunt hostēs, pars claustra portārum revellunt, pars, cum ex tēctīs saxa tēgulaeque ā mulieribus ac servitiīs iacerentur, īnferunt ignēs. Clāmor omnia variīs terrentium ac paventium vōcibus mixtō mulierum ac puerōrum plōrātū complet. Mōmentō temporis dēiectīs ex mūrō undique armātīs patefactīsque portīs cum aliī agmine irruerent, aliī dēsertōs scanderent mūrōs, urbs hostibus implētur; omnibus locīs pugnātur; deinde multā iam ēditā caede senēscit pugna, et dictātor praecōnēs ēdīcere iubet ut ab inermī abstineātur. Is fīnis sanguinis fuit. Dēdī inde inermēs coeptī, et ad praedam mīles permissū dictātōris discurrit.

### XI. Alliēnse proelium. Rōma capta.

Clūsīnīs auxilium adversus Gallōs petentibus, missī Clūsium lēgātī Rōmānī contrā iūs gentium arma capiunt. Gallī flagrantēs īrā, cuius impotēns est gēns, cōnfestim signīs convulsīs citātō agmine iter ingrediuntur. Plūrimum terrōris Rōmam celeritās hostium tulit, quippe quibus velut tumultuāriō exercitū raptim ductō aegrē ad undecimum lapidem occursum est, quā flūmen Allia haud multum īnfrā viam Tiberīnō amnī miscētur.

In illā aciē nihil simile Rōmānīs, nōn apud ducēs, nōn apud mīlitēs erat. Pavor fugaque occupāverat animōs et tanta omnium oblīviō, ut multō maior pars Veiōs, in hostium urbem, cum Tiberis arcēret, quam rēctō itinere Rōmam ad coniugēs ac līberōs fugerent. Circā rīpam Tiberis, quō armīs abiectīs tōtum sinistrum cornū refūgit, magna strāgēs facta est, multōsque imperītōs nandī aut invalidōs, gravēs lōrīcīs aliīsque tegminibus, hausērunt gurgitēs. Maxima tamen pars incolumis Vēiōs perfūgit; ab dextrō cornū, quod procul ā flūmine et magis sub monte steterat, Rōmam omnēs petīvērunt, et nē clausīs quidem portīs urbis in arcem cōnfūgērunt.

Interpositā nocte Gallīā contentiōne remīserant animōs, et sine īrā, sine ardōre animōrum ingressī posterō diē urbem patente Collīnā portā in forum perveniunt circumferentēs oculōs ad templa deōrum arcemque sōlam bellī speciem tenentem. Inde modicō relictō praesidiō dīlāpsī ad praedam, vacuīs occursū hominum viīs pars in proxima quaeque tēctōrum agmine ruunt, pars ultima, velut ea dēmum intācta et referta praedā, petunt. Inde rūrsus ipsā sōlitūdine absterritī, nē qua fraus hostīlis vagōs exciperet, in forum ac propinqua forō loca conglobātī redībant; ubi eōs plēbis aedificiīs obserātis, patentibus ātriīs prīncipum maior prope cūnctātiō tenēbat aperta quam clausa invādendī; adeō haud secus quam venerābundī intuēbantur in aedium vestibulīs sedentēs virōs[^PS-11] praeter ōrnātum habitumque hūmānō augustiōrem māiestāte etiam, quam vultus gravitāsque ōris prae sē ferēbat, simillimōs dīs. Ad hōs, velut ad simulācra versī cum stārent, M. Papīrius, ūnus ex iīs, dīcitur Gallō barbam suam, ut tum omnibus prōmissa erat, permulcentī scīpiōne eburneō in caput incussō īram mōvisse atque ab eō initium caedis ortum, cēterōs in sēdibus suīs trucīdātōs; post prīncipum caedem nūllī deinde mortālium parcī, dīripī tēcta, exhaustīs inicī ignēs.

[^PS-11]: nōbilēs senēs, quī ex urbe fugere nōluerant.

### XII. Capitōlium servātum.

Gallī per aliquot diēs in tēcta modo urbis nēquīquam bellō gestō cum inter incendia ac ruīnās captae urbis nihil superesse praeter armātōs hostēs vidērent, experīrī ultima et impetum facere in arcem statuunt. Prīmā lūce signō datō multitūdō omnis in forō īnstruitur: inde clāmōre sublātō ac testūdine factā subeunt. Adversus quōs Rōmānī nihil temere nec trepide; mediō ferē clīvō restitērunt atque inde ex locō superiōre, quī prope suā sponte in hostem īnferēbat, impetū factō strāge et ruīnā fūdērunt Gallōs, ut numquam posteā nec pars nec ūniversī temptāverint tāle pugnae genus. Omissā itaque spē per vim atque arma subeundī obsidiōnem parant.

Vēiīs interim non animī tantum in diēs, sed etiam vīrēs crēscēbant. Nec Rōmānīs sōlum eō convenientibus ex agrīs, sed etiam ex Latiō voluntāriīs cōnfluentibus, mātūrum iam vidēbātur repetī patriam ēripīque ex hostium manibus. Sed corporī validō caput dēerat. Cōnsēnsū omnium placuit ab Ardeā Camillum, quī ante Gallōrum adventum in exsilium abierat, accīrī, sed ante cōnsultō senātū, quī Rōmae esset. Pontius Cominius, impiger iuvenis, per praeruptum eōque neglēctum hostium custōdiā saxum in Capitōlium ēvādit. Acceptō inde senātūs cōnsultō, ut revocātus dē exiliō Camillus dictātor extemplō dīcerētur, eādem dēgressus nūntius Vēiōs contendit. Lēx lāta est Camillusque dictātor absēns dictus.

Dum haec Vēiīs agēbantur, interim arx Rōmae Capitōliumque in ingentī perīculō fuit. Namque Gallī seu vestīgiō notātō hūmānō, quā nūntius ā Vēiīs pervēnerat, seu suā sponte animadversō ad Carmentis[^PS-12] saxō ascēnsū aequō, nocte sublūstrī, cum prīmō inermem, quī temptāret viam, praemīsissent, trādentēs inde arma, ubi quid inīquī esset, alternī innīxī sublevantēsque in vicem et trahentēs aliī aliōs, prout postulāret locus, tantō silentiō in summum ēvāsērunt, ut nōn custōdēs sōlum fallerent, sed nē canēs quidem, sollicitum animal ad nocturnōs strepitūs, excitārent. Ānserēs nōn fefellērunt, quibus sacrīs Iūnōnis in summā inopiā cibī tamen abstinēbātur. Quae rēs salūtī fuit; namque clangōre eōrum ālārumque crepitū excitus M. Manlius, quī trienniō ante cōnsul fuerat, vir bellō ēgregius, armīs arreptīs simul ad arma cēterōs ciēns vādit et dum cēterī trepidant Gallum, quī iam in summō cōn- stiterat, umbōne ictum dēturbat. Cuius cāsus prōlāpsī cum proximōs sterneret, trepidantēs aliōs armīsque omissīs saxa, quibus adhaerēbant, manibus amplexōs trucīdat. Iamque et aliī congregātī tēlīs missilibusque saxīs prōturbāre hostēs, ruīnāque tōta prōlāpsa aciēs in praeceps dēferrī. Sēdātō deinde tumultū reliquum noctis, quantum in turbātīs mentibus poterat, cum praeteritum quoque perīculum sollicitāret, quiētī datum est.

[^PS-12]: ad Carmentis aedem.

### XII. Vae victīs. Gallī ex urbe expulsī.

Dum dictātor dīlēctum per sē Ardeae habet, magistrum equitum L. Valerium ā Vēiīs addūcere exercitum iubet, interim Capitōlīnus exercitus statiōnibus vigiliīsque fessus superātīs tamen hūmānīs omnibus malīs, cum famem ūnam nātūra vincī nōn sineret, postrēmō spē quoque iam, nōn sōlum cibō dēficiente, vel dēdī vel redimī sē, quācumque pactiōne possent, iussit iactantibus nōn obscūre Gallīs haud magnā mercēde sē addūcī posse ut obsidiōnem relinquant. Tum senātus habitus tribūnīsque mīlitum negōtium datum, ut pacīscerentur; inde inter Q. Sulpicium tribūnum mīlitum et Brennum, rēgulum Gallōrum, colloquiō trānsācta rēs, et mīlle pondō aurī pretium populī gentibus mox imperātūrī factum. Reī foedissimae per sē adiecta indignitās est: pondera ab Gallīs allāta inīqua, et tribūnō recūsante additus ab īnsolente Gallō ponderī gladius audītaque intoleranda Rōmānīs vōx: vae victīs.

Sed dīque et hominēs prohibuērunt redēmptōs vīvere Rōmānōs. Nam forte quādam, priusquam īnfanda mercēs perficerētur, per altercātiōnem nōndum omnī aurō appēnsō dictātor intervēnit auferrīque aurum dē mediō et Gallōs summovērī iubet. Cum illī renītentēs pāctōs dīcerent sēsē, negat eam pactiōnem ratam esse quae, postquam ipse dictātor creātus esset, iniussū suō ab īnferiōris iūris magistrātū facta esset, dēnūntiatque Gallīs ut sē ad proelium expediant. Īnstruit deinde aciem, ut locī nātūra patiēbātur, in sēmirutae solō urbis et nātūrā inaequālī, et omnia, quae arte bellī secunda suīs ēligī praeparārīve poterant, prōvīdit. Gallī novā rē trepidī arma capiunt īrāque magis quam cōnsiliō in Rōmānōs incurrunt. Iam verterat fortūna, iam deōrum opēs hūmānaque cōnsilia rem Rōmānam adiuvābant. Igitur prīmō concursū haud māiōre mōmentō fūsī Gallī sunt quam ad Alliam vīcerant.

Iūstiōre alterō deinde proeliō ad octāvum lapidem Gabīnā viā, quō sē ex fugā contulerant, eiusdem ductū auspiciōque Camillī vincuntur. Ibi caedēs omnia obtinuit; castra capiuntur, et nē nūntius quidem clādis relictus. Dictātor recuperātā ex hostibus patriā triumphāns in urbem redit interque iocōs mīlitārēs, quōs inconditōs iaciunt, Rōmulus ac parēns patriae conditorque alter urbis haud vānīs laudibus appellābātur.

### XIV. M. Curtius. M. Valerius Corvus.

Seu mōtū terrae seu quā vī aliā, forum medium fermē specū vāstō collāpsum in immēnsam altitūdinem dīcitur: neque eam vorāginem coniectū terrae, cum prō sē quisque gereret, explērī potuisse, priusquam deōrum monitū quaerī coeptum, quō plūrimum populus Rōmānus posset: id enim illī locō dicandum vātēs canēbant, sī rempūblicam Rōmānam perpetuam esse vellent. Tum M. Curtium, iuvenem bellō ēgregium, castīgāvisse ferunt dubitantēs, an ūllum magis Rōmānum bonum quam arma virtūsque esset, et silentiō factō templa deōrum immortālium, quae forō imminent, Capitōliumque intuentem et manūs nunc in caelum, nunc in patentēs terrae hiātūs ad deōs Mānēs porrigentem sē dēvōvisse; equōque deinde quam poterat maximē exōrnātō īnsidentem armātum sē in specum immīsisse, dōnaque et frūgēs super eum ā multitūdine virōrum et mulierum congestās, lacumque Curtium ab hōc appellātum.

Gallī quondam ex Albānīs montibus, quia hiemis vim patī nequīverant, per campōs maritimaque loca vagī populābantur. Camillus cōnsul, memor paternae virtūtis, Gallicum sibi bellum extrā sortem sūmit. Et cum in agrum Pomptīnum dēscendisset, quia neque in campīs congredī nūllā cōgente rē volēbat, et prohibendō populātiōnibus, quōs raptō vīvere necessitās cōgeret, satis domārī crēdēbat hostem, locum idōneum statīvīs dēlēgit. Cum in statiōnibus quiētī tempus tererent, Gallus prōcessit magnitūdine atque armīs īnsignis; quatiēnsque scūtum hastā cum silentium fēcisset, prōvocat per interpretem ūnum ex Rōmānīs quī sēcum ferrō dēcernat. M. erat Valerius tribūnus mīlitum adolēscēns, quī haud indignum eō decore sē ratus, prius scīscitātus cōnsulis voluntātem in medium armātus prōcessit. Minus īnsigne certāmen hūmānum nūmine interpositō decōrum factum; nam cōnserentī iam manum Rōmānō corvus repente in galeā cōnsēdit in hostem versus. Quod prīmō ut augurium caelō missum laetus accēpit tribūnus, precātus deinde: sī dīvus, sī dīva esset, quī sibi praepetem mīsisset, volēns propitius adesset. Dictū mīrābile, tenuit nōn sōlum āles captam semel sēdem, sed quotiēnscumque certāmen initum est, levāns sē ālīs ōs oculōsque hostis rōstrō et unguibus appetit, dōnec territum prōdigiī tālis vīsū oculīsque simul et mente turbātum Valerius obtruncat; corvus ex cōnspectū ēlātus orientem petit. Proximō annō M. Valerius Corvus — id enim illī deinde cognōminis fuit — summō favōre populī, trēs et vīgintī nātus annōs, cōnsul creātus est.

### XV. T. Manliō cognōmen inditum.

Dictātor cum tumultūs Gallicī causā iūstitium ēdīxisset, omnēs iūniōrēs sacrāmentō adēgit ingentīque exercitū ab urbe profectus in citeriōre rīpā Aniēnis castra posuit. Pōns in mediō erat neutrīs eum rumpentibus, nē timōris indicium esset. Proelia dē occupandō ponte crēbra erant, nec, quī poterentur, incertīs vīribus satis discernī poterat. Tum eximiā corporis magnitūdine in vacuum pontem Gallus prōcessit, et quantum maximā vōce potuit ‘Quem nunc’, inquit, ‘Rōma virum fortissimum habet, prōcēdat, agedum, ad pugnam, ut noster duōrum ēventus ostendat, utra gēns bellō sit melior’.

Diū inter prīmōrēs iuvenum Rōmānōrum silentium fuit, cum et abnuere certāmen verērentur et praecipuam sortem perīculī petere nōllent; tum T. Manlius, L. f., ex statiōne ad dictātōrem pergit. ‘Iniussū tuō,’ inquit, ‘imperātor, extrā ōrdinem nunquam pugnāverim, nōn sī certam victōriam videam; sī tū permittis, volō illī bēluae ostendere, quandō adeō ferōx praesultat hostium signīs, mē ex eā familiā ortum, quae Gallōrum agmen ex rūpe Tarpēiā dēiēcit.’ Tum dictātor ‘Macte virtūte’, inquit, ‘ac pietāte in patrem patriamque, T. Manlī, estō. Perge et nōmen Rōmānum invictum iuvantibus dīs praestā’.

Armant inde iuvenem aequālēs: pedestre scūtum capit, Hispānō cingitur gladiō ad propiōrem habilī pugnam: armātum adōrnātumque adversus Gallum stolide laetum et — quoniam id quoque memoriā dignum antīquīs vīsum est — linguam etiam ab irrīsū exserentem prōdūcunt. Recipiunt inde sē ad statiōnem, et duo in mediō armātī spectāculī magis mōre quam lēge bellī dēstituuntur, nēquāquam vīsū et speciē aestimantibus parēs. Corpus alterī magnitūdine eximium, versicolōrī veste pictīsque et aurō caelātis refulgēns armīs; media in alterō mīlitāris statūra modicaque in armīs habilibus magis quam decōrīs speciēs. Nōn cantus, nōn exultātiō armōrumque agitātiō vāna, sed pectus animōrum īraeque tacitae plēnum; omnem ferōciam in discrīmen ipsum certāminis distulerat. Ubi cōnstitērunt inter duās aciēs, tot circā mortālium animīs spē metūque pendentibus, Gallus velut mōlēs supernē imminēns prōiectō laevā scūtō in advenientis arma hostis vānum caesim cum ingentī sonitū ēnsem dēiēcit; Rōmānus mūcrōne surrēctō, cum scūtō scūtum īmum perculisset tōtōque corpore interior perīculō vulneris factus īnsinuāvisset sē inter corpus armaque[^PS-13], ūnō alterōque subinde ictū ventrem atque inguina hausit et in spatium ingēns ruentem porrēxit hostem. Iacentis inde corpus ab omnī aliā vexātiōne intāctum ūnō torque spoliāvit, quem respersum cruore collō circumdedit suō. Dēfīxerat pavor cum admīrātiōne Gallōs; Rōmānī alacrēs ab statiōne obviam mīlitī suō prōgressī, grātulantēs laudantēsque ad dictātōrem perdūcunt. Inter carminum prope in modum incondita quaedam mīlitāriter ioculantēs Torquātī nōmen audītum; celebrātum deinde posterīs etiam familiaeque honōrī fuit. Dictātor corōnam auream addidit dōnum, mīrīsque prō contiōne eam pugnam laudibus tulit.

[^PS-13]: tōtōque ... armaque: i. e. tōtum Manlī corpus inter corpus Gallī et scūtum ēius erat, nōn sine perīculō vulneris.

### XVI. T. Manlī cōnstantia.

Quondam adversus Latīnōs bellandum erat, linguā, mōribus, armōrum genere, īnstitūtīs ante omnia mīlitāribus congruentēs: per haec nē quō errōre mīlitēs caperentur, ēdīcunt cōnsulēs nē quis extrā ōrdinem in hostem pugnāret.

Forte inter cēterōs turmārum praefectōs, quī explōrātum in omnēs partēs dīmissī erant, T. Manlius cōnsulis fīlius super castra hostium cum suīs turmālibus ēvāsit, ita ut vix telī iactū ab statiōne proximā abesset. Ibi Tusculānī erant equitēs; praeerat Geminus Maecius, vir cum genere inter suōs tum factīs clārus. Is ubi Rōmānōs equitēs īnsignemque inter eōs praecēdentem cōnsulis fīlium cognōvit, paulum ab suīs equō prōvectus: ‘Visne tū,’ inquit, ‘congredī mēcum, ut nostrō duōrum iam hinc ēventū cernātur quantum eques Latīnus Rōmānō praestet?’

Movet ferōcem animum iuvenis seu īra ceu dētrectandī certāminis pudor seu inexsuperābilis vīs fātī. Oblītus itaque imperiī patriī cōnsulumque ēdictī praeceps ad id certāmen agitur, quō vinceret an vincerētur haud multum interesset. Equitibus cēterīs velut ad spectāculum summōtīs spatiō, quod vacuī interiacēbat campī, adversōs concitant equōs; et cum īnfēstīs cuspidibus concurrissent, Manlī cuspis super galeam hostis, Maecī trāns cervīcem equī ēlāpsa est. Circumāctīs deinde equīs cum prior ad iterandum ictum Manlius cōnsurrēxisset, spīculum inter aurēs equī fīxit. Ad cuius vulneris sēnsum cum equus priōribus pedibus ērēctīs magnā vī caput quateret, excussit equitem, quem cuspide parmāque innīxum attollentem sē ab gravī cāsū Manlius ab iugulō, ita ut per costās ferrum ēminēret, terrae affīxit; spoliīsque lēctīs ad suōs revectus cum ovante gaudiō turmā in castra atque inde ad praetōrium ad patrem tendit, ignārus fātī futūrīque, laus an poena merita esset.

‘Ut mē omnēs,’ inquit, ‘pater, tuō sanguine ortum vērē ferrent, prōvocātus equestria haec spolia capta ex hoste caesō portō. Quod ubi audīvit cōnsul, extemplō fīlium āversātus cōntiōnem classicō advocārī iussit. Quae ubi frequēns convēnit, ‘Quandōque,’ inquit, ‘T. Manlī, neque imperium cōnsulāre neque māiestātem patriam veritus adversus ēdictum nostrum extrā ōrdinem in hostem pugnāvistī, et, quantum in tē fuit, disciplīnam mīlitārem, quā stetit ad hanc diem Rōmāna rēs, solvistī, trīste exemplum, sed in posterum salūbre iuventūtī erimus. Ī, līctor, dēligā ad pālum’.

Exanimātī omnēs tam atrōcī imperiō nec aliter quam in sē quisque dēstrictam cernentēs secūrem, metū magis quam modestiā quiēvērunt. Itaque velut dēmersō ab admīrātiōne animō cum silentiō dēfīxī stetissent, repente, postquam cervīce caesā fūsus est cruor, tam līberō conquestū coortae vōcēs sunt, ut neque lāmentīs neque execrātiōnibus parcerētur. Fēcit tamen atrōcitās poenae oboedientiōrem ducī mīlitem.

### XVII. P. Decius prō patriā sē dēvovet.

Pugnātum est haud procul rādīcibus Vesuviī montis, quā via ad Veserim ferēbat. Rōmānī cōnsulēs, priusquam ēdūcerent in aciem, immolāvērunt. Deciō caput iecinoris[^PS-14] ā familiārī parte caesum haruspex dīcitur ostendisse; aliōquī acceptam dīs hostiam esse; Manlium ēgregiē litāvisse. ‘Atquī bene habet[^PP-15],’ inquit Decius, ‘sī ab collēgā litātum est. Īnstrūctīs ōrdinibus prōcessērunt in aciem. Manlius dextrō, Decius laevō cornū praeerat. Prīmō utrimque aequīs vīribus, eōdem ardōre animōrum gerēbātur rēs; deinde ab laevō cornū hastātī Rōmānī, nōn ferentēs impressiōnem Latīnōrum, sē ad prīncipēs recēpērunt. In hāc trepidātiōne Decius cōnsul M. Valerium magnā vōce inclāmat: ‘Deōrum,’ inquit, ‘ope, M. Valerī, opus est; agedum, pontifex pūblicus populī Rōmānī praeī verba quibus mē prō legiōnibus dēvoveam.’ Pontifex eum togam praetextam sūmere iussit et vēlātō capite, manū subter togam ad mentum exsertā, super tēlum subiectum pedibus stantem sīc dīcere: ‘Iuppiter, Mārs pater, Bellōna, Larēs, dīvī, quōrum est potestās nostrōrum hostiumque, dīque Mānēs, vōs precor, veneror, veniam petō ōrōque utī populō Rōmānō Quirītium vim victōriamque prosperētis hostēsque populī Rōmānī Quirītium terrōre, formīdine morteque afficiātis. Sīcut verbīs nūncupāvī, ita prō rēpūblicā, exercitū, legiōnibus, auxiliīs populī Rōmānī Quirītium legiōnēs auxiliaque hostium mēcum dīs Mānibus Tellūrīque dēvoveō.

Haec ita precātus līctōrēs īre ad T. Manlium iubet mātūrēque collēgae sē dēvōtum prō exercitū nūntiāre. Ipse incīnctus cinctū Gabīnō, armātus in equum īnsiluit ac sē in mediōs hostēs immīsit, cōnspectus ab utrāque aciē. Aliquantō augustior hūmānō vīsus, sicut caelō missus piāculum omnis deōrum īrae, quī pestem ab suīs āversam in hostēs ferret; ita omnis terror pavorque cum illō lātus signa prīma Latīnōrum turbāvit, deinde in tōtam penitus aciem pervāsit. Ēvidentissimum id fuit, quod quācumque equō invectus est, ibi haud secus quam pestiferō sīdere ictī pavēbant; ubi vērō corruit obrutus tēlīs, inde iam haud dubiē cōnsternātae cohortēs Latīnōrum fugam et vāstitātem lātē fēcērunt. Simul et Rōmānī exsolūtīs religiōne animīs velut tum prīmum signō datō coortī pugnam integram ēdidērunt; nam et rōrāriī prōcurrēbant inter antepīlānōs addiderantque vīrēs hastātīs ac prīncipibus, et triāriī genū dextrō innīxī nūtum cōnsulis ad cōnsurgendum exspectābant. Manlius melius ratus integrōs eōs ad ultimum discrīmen servārī, accēnsōs ab novissimā aciē ante signa prōcēdere iubet. Quī ubi subiērunt, extemplō Latīnī, tamquam idem adversāriī fēcissent, triāriōs suōs excitāvērunt: quī aliquamdiū pugnā atrōcī cum et sēmet ipsī fatīgāvissent et hastās aut praefrēgissent aut hebetāvissent, Rōmānī triāriī cōnsurrēxērunt, integrī, refulgentibus armīs, nova ex imprōvīsō exorta aciēs. Clāmōre sublātō prīncipia Latīnōrum perturbant hastīsque ōra fodientēs prīmō rōbore virōrum caesō per aliōs manipulōs velut inermēs prope intāctī ēvāsērunt tantāque caede perrūpērunt cuneōs ut vix quārtam partem relinquerent hostium.

[^PS-14]: caput iecinoris etc.: exta in duās partēs dīvidēbantur, familiārem, quae ad sacrificantem ēiusque amīcōs pertinēbat, et hostīlem. Caput caesum malī ōminis fuisse indicat et Ovidius (Met. xv. 794-5): ‘Victima nūlla litat, magnōsque īnstāre tumultūs. Fibra monet, caesumque caput reperītur in extīs’.
[^PS-15]: bene habet: i.e. bene est.
