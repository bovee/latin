---
title: The Gate to Caesar
author: William C. Collar
date: 1891
lang: la
edited: true
license: CC-BY-SA 4.0 http://creativecommons.org/licenses/by-sa/4.0/
original_scan: https://archive.org/details/gatetocaesarbyw02collgoog
notes:
  Original text missing vowel marking on most (?) ending syllables. Simplified Text was the only portion of the book macronized; complete text, notes, and vocabulary all omitted.
---
## Caesar's Gallic War: Book II.

*B.C. 57: A.U.C. 697*

*The Belgian League defeated.*

### 1. The Belgae form a league against the Romans.

Cum esset Caesar in citeriōre Gallia, crēbrī[^01-01] ad eum rūmōrēs adferēbantur. Litterīs item Labiēnī certior fīēbat omnēs Belgās contrā populum Rōmānum coniūrāre obsidēsque inter sē dare. Coniūrandī hae erant causae: prīnum verēbantur[^01-02] nē ad sē exercitus noster addūcerētur; deinde[^01-03] ab nōnnūllīs Gallīs sollicitābantur. Hī Germānōs diūtius in Gallia versārī[^01-04] nōluerant et populī Rōmānī exercitum hiemāre atque inveterāscere in Gallia moleste[^01-05] ferēbant. Nōnnūllī mōbilitāte et levitāte animī novīs imperiīs studēbant[^01-06]. Ab nōnnūllīs etiam sollicitābantur, quod in Gallia a potentiōribus atque iīs quī ad condūcendōs hominēs facultātēs habēbant, vulgō rēgna occupābantur; quī minus facile eam rem imperiō nostrō cōnsequī poterant.

[^01-01]: crēber, frequēns.
[^01-02]: vereor, timeō.
[^01-03]: deinde, tum.
[^01-04]: versor: maneō, sum.
[^01-05]: moleste, graviter.
[^01-06]: studeō, cupiō.

### 2. Caesar levies two legions and marches against them.

Hīs nūntiīs[^02-01] litterīsque commōtus est Caesar. Duās legiōnēs in citeriōre Gallia novās cōnscrīpsit. In interiōrem Galliam quī hās legiōnēs dēdūceret Q. Pedium lēgātam mīsit. Ipse, cum prīmum pābulī cōpia esse inciperet, ad exercitum vēnit. Senonēs fīnitimī[^02-02] Belgīs erant. Ea quae apud Belgās geruntur[^02-03] cognōscunt Caesaremque dē hīs rēbus certiōrem faciunt. Hī cōnstanter omnēs nūntiāvērunt manus cōgī[^02-04], exercitum in ūnum locum condūcī[^02-05]. Tum vērō nōn dubitāvit Caesar quīn ad eōs proficīscerētur. Itaque castra movet diēbusque circiter quīndecim ad fīnēs Belgārum pervenit[^02-06].

[^02-01]: nūntius, rūmor.
[^02-02]: fīnitimus: vīcīnus, propinquus.
[^02-03]: gerō: agō, faciō.
[^02-04]: cōgō, conligō.
[^02-05]: condūcō, conligō.
[^02-06]: perveniō, accēdō.

### 3. The Remi at once show the white feather.

Eō dē imprōvīsō[^03-01] celeriterque vēnit Caesar. Rēmī ad eum lēgātōs Iccium et Andocumborium mīsērunt, quī dīxērunt sē omnia in fidem atque in potestātem populī Rōmānī permittere[^03-02]. “Rēmī neque cum Belgīs reliquīs cōnsēnsērunt[^03-03] neque contrā populum Rōmānum coniūrāvērunt. Parātī sunt obsidēs dare et Caesaris imperāta facere et eum oppidīs recipere et frūmentō cēterīsque rēbus iuvāre. Reliquī omnēs Belgae in armīs sunt. Germānī, quī cis Rhēnum incolunt, sēsē cum hīs coniūnxērunt. Tantus est eōrum omnium furor ut nē Suessiōnēs quidem dēterrēre[^03-04] possint Rēmī. Suessiōnēs frātrēs Rēmōrum cōnsanguineīque sunt eōdemque iūre et īsdem lēgibus ūtuntur.  Ūnum imperium ūnumque magistrātum cum iīs habent.”

[^03-01]: dē imprōvīsō: subitō, repente.
[^03-02]: permittō, dēdō.
[^03-03]: cōnsentiō: coniūrō, mē coniungō.
[^03-04]: dēterreō, dissuādeō.

### 4. Caesar learns the number of the enemy’s forces.

Cum ab hīs quaereret[^04-01] quae cīvitātēs quantaeque in armīs essent et quid in bellō possent, sīc reperiēbat[^04-02]: plērīque Belgae sunt ortī[^04-03] ab Germānīs Rhēnumque antīquitus trāductī ibi cōnsēdērunt[^04-04], Gallōsque quī ea loca incolēbant expulērunt. Sōlī fuērunt quī Teutonōs Cimbrōsque intrā fīnēs suōs ingredī prohibuērunt. Qua ex rē fīēbat ut magnam sibi auctōritātem magnōsque spīritus[^04-05] in rē mīlitārī sūmerent. Dē numerō eōrum omnia sē habēre explōrāta[^04-06] Rēmī dīcēbant. Quantam quisque multitūdinem in commūnī Belgārum conciliō ad id bellum pollicitus esset cognōverant. Plūrimum inter eōs Bellovacī et virtūte et auctōritāte et hominum numerō valēbant[^04-07].  Hī poterant cōnficere[^04-08] armāta mīlia centum; pollicitī sunt ex eō numerō ēlēcta sexāgintā tōtīusque bellī imperium sibi postulābant. Suessiōnēs Rēmōrum erant fīnitimī; lātissimōs feracissimōsque[^04-09] agrōs possidēbant. Apud eōs fuit rēx nostra etiam memoria Divitiacus, tōtīus Galliae potentissimus, quī cum magnae partis hārum regiōnum tum etiam Britanniae imperium obtinuit. Nunc erat rēx Galba; ad hunc propter iūstitiam prūdentiamque suam bellī summa[^04-10] dēlāta est.

[^04-01]: quaerō, interrogō.
[^04-02]: reperiō, cognōscō.
[^04-03]: orior, nāscor.
[^04-04]: cōnsīdō, mē collocō.
[^04-05]: spīritus: adrogantia, animī.
[^04-06]: explōrō, cognōscō.
[^04-07]: valeō, possum.
[^04-08]: cōnficiō, comparō.
[^04-09]: ferāx, fertilis.
[^04-10]: summa: cūra, imperium.

### 5. He takes hostages from the Remi and crosses the Axona.

Caesar omnem senātum ad sē convenīre prīncipumque līberōs obsidēs ad sē addūcī iussit[^05-01]. Quae omnia ab hīs dīligenter ad diem facta sunt. Ipse Divitiacum Aeduum magnō opere[^05-02] cohortātus est. Reī pūblicae interest[^05-03] manus hostium distinērī[^05-04], nē cum tanta multitūdine ūnō tempore cōnflīgendum[^05-05] sit. Id fierī potest, sī suās cōpiās Aeduī in fīnēs Bellovacōrum intrōdūxerint et eōrum agrōs populārī[^05-06] coeperint[^05-07]. Hīs mandātis eum ab sē dīmittit. Posteā Caesar omnēs Belgārum cōpiās in ūnum locum coāctās ad sē venīre vīdit neque iam longe abesse. Hōc ab iīs quōs mīserat explōrātōribus et ab Rēmīs cognōvit[^05-08]. Tum flūmen Axonam exercitum trādūcere mātūrāvit[^05-09] atque ibi castra posuit. Quae rēs latus ūnum castrōrum rīpīs flūminis mūniēbat et post eum quae essent tūta ab hostibus reddēbat. Commeātus[^05-10] etiam ab Rēmīs reliquīsque cīvitātibus sine perīculō portārī poterant. In eō flūmine pōns erat. Ibi praesidium pōnit et in altera parte flūminis Q. Titūrium Sabīnum lēgātum cum sex cohortibus relīquit; castra in altitūdinem pedum XII vallō fossāque duodēvīgintī pedum mūnīre iubet.

[^05-01]: iubeō, imperō.
[^05-02]: magnō opere, vehementer.
[^05-03]: interest, pertinet.
[^05-04]: distineō, dīvidō.
[^05-05]: cōnfīgō: pugnō, dīmicō.
[^05-06]: populor, vāstō.
[^05-07]: cōgō, condūcō, 2.
[^05-08]: cognōscō, reperiō, 4.
[^05-09]: mātūrō, properō.
[^05-10]: commeātus, cibus.

### 6. How the Belge lay siege to a town.

Ab hīs castrīs oppidum Rēmōrum nōmine Bibrax aberat mīlia passuum octō. Id ex itinere magnō impetū Belgae oppugnāre coepērunt. Aegrē eō diē sustentātum est. Gallōrum eadem atque Belgārum oppugnātiō est haec. Circumiecta multitūdine hominum tōtīs[^06-01] moenibus undique[^06-02] in mūrum lapidēs iaciunt. Ubi[^06-03] mūrus dēfēnsōribus nūdātus[^06-04] est, testūdine facta portās succēdunt[^06-05] mūrumque subruunt[^06-06]. Quod tum facile fīēbat. Nam cum tanta multitūdō lapidēs ac tēla conicerent, in mūrō cōnsistendī[^06-07] potestās erat nūllī. Postrēmō fīnem oppugnandī nox fēcit. Tum Iccius Rēmus, quī oppidō praefuerat[^06-08], nūntium ad Caesarem mittit: nisi subsidium[^06-09] sibi submittātur, sēsē diūtius sustinēre[^06-10] nōn posse.

[^06-01]: tōtus, omnis.
[^06-02]: undique, ex omnī parte.
[^06-03]: ubi, cum.
[^06-04]: nūdō, prīvō.
[^06-05]: succēdō: accēdō, subeō.
[^06-06]: subruō, suffodiō.
[^06-07]: cōnsistō, stō.
[^06-08]: praesum, praefectus sum.
[^06-09]: subsidium, auxilium.
[^06-10]: sustineō, sustentō.

### 7. They abandon the siege and turn against Caesar.

Eō dē media nocte Caesar Numidās et Crētas sagittāriōs et funditōrēs Baleārēs subsidiō[^07-01] oppidānīs mittit; quōrum adventū hostibus spēs potiendī[^07-02] oppidī discessit[^07-03]. Itaque paulīsper[^07-04] apud oppidum morātī[^07-05] agrōsque Rēmōrum dēpopulātī[^07-06] ad castra Caesaris omnibus cōpiīs contendērunt[^07-07] et ab mīlibus passuum minus duōbus castra posuērunt; quae castra, ut fūmō atque ignibus significābātur, amplius mīlibus passuum octō in lātitūdinem patēbant[^07-08].

[^07-01]: subsidium, auxilium, 6.
[^07-02]: potior, occupō.
[^07-03]: discēdō, abeō.
[^07-04]: paulīsper, nōn diū.
[^07-05]: moror, cūnctor.
[^07-06]: dēpopulor, vāstō.
[^07-07]: contendō, mātūrō, 5.
[^07-08]: pateō, pertineō.

### 8. Caesar awaits the attack of the enemy.

Caesar prīmō propter multitūdinem hostium et propter eximiam[^08-01] opīniōnem[^08-02] virtūtis proeliō supersedēre[^08-03] statuit; cotīdiē tamen quid hostis virtūte posset et quid nostrī audērent perīclitābātur[^08-04]. Locus erat prō castrīs ad aciem īnstruendam nātūra opportūnus atque idōneus[^08-05]. Is autem collis, ubi castra posita erant, paululum ex plānitiē ēditus tantum adversus in lātitūdinem patēbat quantum locī aciēs īnstrūcta occupāre poterās. Atque ex utrāque parte lateris dēiectus[^08-06] habēbat, et in frontem lēniter fastīgātus[^08-07] paulātim ad plānitiem redībat. Ab utrōque latere ēius collis trānsversam fossam obdūxit circiter passuum quadringentōrum et ad extrēmās fossās castella cōnstituit ibique tormenta conlocāvit[^08-08], nē hostēs ab lateribus pugnantēs suōs circumvenīre possent. Hōc factō duābus legiōnibus quās proxime cōnscrīpserat in castrīs relictīs, reliquās sex legiōnēs prō castrīs in aciē cōnstituit. Hostēs item suās cōpiās ex castrīs ēductās īnstrūxerant.

[^08-01]: eximius: excellēns, ēgregius. 
[^08-02]: opīniō, fāma.
[^08-03]: supersedeō, abstineō.
[^08-04]: perīclitor: tentō, experior.
[^08-05]: idōneus: aptus, commodus.
[^08-06]: dēiectus, dēclīvitās.
[^08-07]: fastīgātus, adclīvis.
[^08-08]: conlocō, pōnō.

### 9. Finally the enemy make a dash to cross the Axona.

Palūs erat nōn magna inter nostrum atque hostium exercitum. Hanc sī nostrī trānsīrent hostēs exspectābant. Interim proeliō equestrī inter duās aciēs contendēbātur. Ubi neutrī trānseundae ēius palūdis initium[^09-01] faciunt, secundiōre[^09-02] equitum proeliō nostrīs Caesar suōs in castra redūxit. Hostēs prōtinus[^09-03] ex eō locō ad flūmen Axonam contendērunt[^09-04], quod esse post nostra castra dēmōnstrātum est. Partem suārum cōpiārum trādūcere cōnātī sunt, ut castellum cui praeerat[^09-05] Q. Titūrius lēgātus expugnārent pontemque interscinderent[^09-06]; sī minus potuissent, ut agrōs Rēmōrum populārentur commeātūque[^09-07] nostrōs prohibērent.

[^09-01]: initium, prīncipium.
[^09-02]: secundus, prosperus.
[^09-03]: prōtinus: statim, extemplō, repente, subitō.
[^09-04]: contendō, mātūrō, 7.
[^09-05]: praesum, praefectus sum, 6.
[^09-06]: interscindō, abrumpō.
[^09-07]: commeātus, cibus, 5.

### 10. A battle follows, the Belge are defeated and disperse.

Caesar omnem equitātum et levis armātūrae[^10-01] Numidās, funditōrēs sagittāriōsque pontem trādūcit atque ad eōs contendit. Ācriter[^10-02] in eō locō pugnātum est. Hostēs impedītōs nostrī in flūmine adgressī[^10-03] magnum eōrum numerum occīdērunt[^10-04]. Prīmōs quī trānsierant equitātū circumventōs interfēcērunt. Hostēs, ubi dē expugnandō oppidō spem sē fefellisse intellēxērunt neque nostrōs in locum inīquiōrem prōgredī[^10-05] vīdērunt atque ipsōs rēs frūmentāria dēficere coepit, concilium convocāvērunt. Cōnstituērunt[^10-06] optimum esse domum suam quemque revertī[^10-07]. Cōnstituērunt etiam ut quōrum in fīnēs prīnum Rōmānī exercitum intrōdūxissent ad eōs dēfendendōs undique convenīrent. Quod eō cōnsiliō fēcērunt, ut potius in suis quam in aliēnīs fīnibus dēcertārent[^10-08]. Ad eam sententiam[^10-09] haec ratiō eōs dēdūxit, quod Divitiacum atque Aeduōs fīnibus Bellovacōrum adpropinquāre cognōverant. Hīs persuādērī ut diūtius morārentur[^10-10] nōn poterat.

[^10-01]: armātūra, arma.
[^10-02]: ācriter, vehementer.
[^10-03]: adgredior: adorior.
[^10-04]: occīdō, concīdō.
[^10-05]: prōgredior: prōcēdō, prōdeō.
[^10-06]: cōnstituō, statuō.
[^10-07]: revertor, redeō.
[^10-08]: dēcertō: pugnō, dīmicō.
[^10-09]: sententia, cōnsilium.
[^10-10]: moror, cūnctor, 7.

### 11. They are pursued with awful slaughter.

Ea rē cōnstitūta[^11-01], secunda vigilia magnō cum strepitū[^11-02] ac tumultū castrīs ēgressī, nūllō certō ōrdine neque imperiō, fēcērunt ut cōnsimilis[^11-03] fugae profectiō vidērētur. Hāc rē statim Caesar per speculātōrēs cognita īnsidiās veritus[^11-04] exercitum equitātumque castrīs continuit. Prīma lūce omnem equitātum quī novissimum agmen morārētur[^11-05] praemīsit. T. Labiēnum lēgātum cum legiōnibus tribus subsequī[^11-06] iussit. Hī novissimōs adortī[^11-07] et multa mīlia passuum prōsecūtī magnam multitūdinem eōrum fugientium concīdērunt[^11-08]. Iī ad quōs ventum erat cōnsistēbant[^11-09] fortiterque impetum nostrōrum sustinēbant[^11-10]; sed priōrēs, quod abesse a perīculō vidēbantur, exaudītō clāmōre perturbātis ōrdinibus omnēs in fuga sibi praesidium pōnēbant. Ita sine ūllō perīculō magnam eōrum multitūdinem nostrī interfēcērunt sub occāsumque sōlis dēstitērunt sēque in castra, ut erat imperātum, recēpērunt.

[^11-01]: cōnstituō, statuō, 10.
[^11-02]: strepitus: clāmor, fremitus.
[^11-03]: cōnsimilis, persimilis.
[^11-04]: vereor, timeō, 1.
[^11-05]: moror, cūnctor, 7.
[^11-06]: subsequor: prōsequor, īnsequor.
[^11-07]: adorior, adgredior, 10.
[^11-08]: concīdō, occīdō, 19.
[^11-09]: cōnsistō, stō, 6.
[^11-10]: sustineō, sustentō, 6.

### 12. A forced march and attack on Noviodunum. The town surrenders.

Postrīdiē ēius diēī Caesar in fīnēs Suessiōnum exercitum dūxit et magnō itinere cōnfectō[^12-01] ad oppidum Noviodūnum contendit[^12-02]. Id ex itinere oppugnāre cōnātus, quod vacuum[^12-03] ab dēfēnsōribus esse audiēbat, expugnāre nōn potuit. Interim[^12-04] omnis ex fuga Suessiōnum multitūdō in oppidum proxima nocte convēnit. Celeriter vīneīs ad oppidum āctīs, aggere[^12-05] iactō turribusque cōnstitūtīs, magnitūdine operum et celeritāte Rōmānōrum permōtī[^12-06] sunt Suessiōnēs. Itaque lēgātōs ad Caesarem dē dēditiōne[^12-07] mittunt et petentibus Rēmīs ut cōnservārentur impetrant[^12-08].

[^12-01]: cōnficiō, perficiō.
[^12-02]: contendō, properō.
[^12-03]: vacuus: carēns, nūdus.
[^12-04]: interim, intereā.
[^12-05]: agō: pellō, dūcō, trahō.
[^12-06]: permoveō, commoveō.
[^12-07]: dēditiō, trāditiō.
[^12-08]: impetrō, cōnsequor.

### 13. The Bellovaci also submit at Cwesar’s approach.

Caesar obsidibus acceptīs armīsque omnibus ex oppidō trāditis[^13-01] in dēditiōnem Suessiōnēs accēpit exercitumque in Bellovacōs dūxit. Quī cum sē suaque omnia in oppidum Bratuspantium contulissent[^13-02], atque ab eō oppidō Caesar cum exercitū circiter mīlia passuum quīnque abesset, omnēs māiōrēs nātū ex oppidō ēgressī[^13-03] manus ad Caesarem tendere et vōce significāre coepērunt[^13-04] sēsē in ēius fidem ac potestātem venīre. Item, cum ad oppidum accessisset, puerī[^13-05] mulierēsque ex mūrō passīs[^13-06] manibus suō mōre[^13-07] pācem ab Rōmānīs petiērunt[^13-08].

[^13-01]: trādō: dō, dēdō.
[^13-02]: mē cōnferō: mē recipiō, eō.
[^13-03]: ēgredior, exeō.
[^13-04]: coepī, incēpī.
[^13-05]: puerī, līberī.
[^13-06]: pandō, tendō.
[^13-07]: mōs, cōnsuētūdō.
[^13-08]: petō, ōrō.

### 14. Divitiacus pleads earnestly for the Bellovaci.

Prō hīs Divitiacus facit verba: “Bellovacī omnī tempore in fide atque amīcitia cīvitātis Aeduae fuērunt: impulsī[^14-01] a suis prīncipibus, quī dīcēbant Aeduōs omnēs indignitātēs contumēliāsque[^14-02] perferre, ab Aeduīs dēfēcērunt[^14-03] et populō Rōmānō bellum intulērunt. Iī quī ēius cōnsilī prīncipēs fuērunt in Britanniam profūgērunt. Petunt nōn sōlum Bellovacī sed etiam prō hīs Aeduī ut tua clēmentia ac mānsuētūdine[^14-04] in eōs ūtāris. Quod sī fēceris, Aeduōrum auctōritātem[^14-05] apud omnēs Belgās amplificābis[^14-06], quōrum auxiliīs atque opibus, sī qua bella incidunt, sustentāre[^14-07] cōnsuērunt[^14-08].”

[^14-01]: impellō: incitō, indūcō.
[^14-02]: contumēlia, iniūria.
[^14-03]: dēficiō: dēserō.
[^14-04]: mānsuētūdō, lēnitās.
[^14-05]: auctōritās, grātia.
[^14-06]: amplificō, augeō.
[^14-07]: sustentō, sustineō, 6.
[^14-08]: cōnsuēscō, soleō.

### 15. The temperance, courage, and patriotism of the Nervii.

Caesar honōris Divitiaci atque Aeduōrum causa sēsē eōs in fidem receptūrum et cōnservātūrum dīxit; quod erat cīvitās magna inter Belgās auctōritāte[^15-01], sexcentōs obsidēs poposcit[^15-02]. Hīs trāditis omnibusque armīs ex oppidō conlātīs[^15-03], ab eō locō in fīnēs Ambiānōrum pervēnit. Eōrum fīnēs Nerviī attingēbant[^15-04]; quōrum dē nātūra mōribusque Caesar cum quaereret, sīc reperiēbat: Nūllus aditus[^15-05] erat ad eōs mercātōribus; nihil patiēbantur[^15-06] vīnī reliquārumque rērum īnferrī, quod iīs rēbus relanguēscere[^15-07] animōs et remittī[^15-08] virtūtem exīstimābant: erant hominēs ferī magnaeque virtūtis; increpitābant atque incūsābant[^15-09] reliquōs Belgās, quī sē populō Rōmānō dēdidissent.

[^15-01]: auctōritās, grātia, 14.
[^15-02]: poscō, imperō.
[^15-03]: cōnferō, cōgō, 2.
[^15-04]: attingō, contingō.
[^15-05]: aditus, accessus.
[^15-06]: patior, sinō.
[^15-07]: relanguēscō, effēminor.
[^15-08]: remittō, minuō.
[^15-09]: incūsō, accūsō.
[^15-10]: dēdō, permittō.

### 16. Encamped on the Sabis the Nervii await the coming of Caesar.

Cum per eōrum fīnēs trīduum iter fēcisset, inveniēbat ex captīvīs Sabim flūmen ab castrīs suis nōn amplius mīlia passuum x abesse. Trāns id flūmen omnēs Nerviī cōnsēderant[^16-01] adventumque ibi Rōmānōrum exspectābant. Exspectābantur etiam ab hīs Aduatucōrum cōpiae atque erant in itinere. Mulierēs quīque per aetātem ad pugnam inūtilēs vidērentur in eum locum coniēcerant[^16-02], quō propter palūdēs exercituī aditus[^16-03] nōn esset.

[^16-01]: cōnsīdō, mē collocō, 4.
[^16-02]: coniciō, dēpōnō.
[^16-03]: aditus, 15.

### 17. They plan to attack Caesar’s advance guard.

Hīs rēbus cognitīs explōrātōrēs centuriōnēsque praemittit quī locum idōneum[^17-01] castrīs dēligant[^17-02]. Cum ex dēditīciīs Belgīs reliquīsque Gallīs complūrēs Caesarem secūtī ūna iter facerent, quīdam ex hīs nocte ad Nerviōs pervēnērunt. Hīs dēmōnstrārunt inter singulās legiōnēs impedīmentōrum magnum numerum intercēdere[^17-03], neque esse quicquam negōtī, cum prīma legiō in castra vēnisset, hanc sub sarcinīs[^17-04] adorīrī[^17-05]; qua pulsa futūrum ut reliquae legiōnēs contrā cōnsistere[^17-06] nōn audērent. Nerviī autem antīquitus, quō facilius fīnitimōrum equitātum impedīrent, tenerīs arboribus incīsīs[^17-07] atque īnflexīs, crēbrīsque in lātitūdinem rāmīs ēnātis, et rubīs sentibusque interiectīs, effēcerant ut īnstar[^17-08] mūrī hae saepēs mūnīmenta praebērent, quō nōn modo nōn intrārī sed nē perspicī quidem posset. Hīs rēbus cum iter agminis nostrī impedīrētur, nōn omittendum[^17-09] sibi cōnsilium Nerviī exīstimāvērunt[^17-10].

[^17-01]: idōneus: aptus, commodus, 8.
[^17-02]: dēligō, ēligō.
[^17-03]: intercēdō, interveniō.
[^17-04]: sarcinae: impedīmenta, onera.
[^17-05]: adorior, adgredior, 11.
[^17-06]: cōnsistō, stō, 6.
[^17-07]: incīdō, accīdō.
[^17-08]: īnstar: fōrma, similitūdō.
[^17-09]: omittō, neglegō.
[^17-10]: exīstimō, putō.

### 18. The Roman camping-ground and the position of the enemy.

Locī nātūra erat haec, quem locum nostrī castrīs dēlēgerant. Collis ab summō[^18-01] aequāliter dēclīvis[^18-02] ad flūmen Sabim, quod suprā nōmināvimus, vergēbat[^18-03]. Ab eō flūmine parī adclīvitāte collis nāscēbātur[^18-04], ab superiōre parte silvestris ut nōn facile introrsus[^18-05] perspicī posset. Intrā eās silvās hostēs in occultō[^18-06] sēsē continēbant; in apertō locō secundum flūmen paucae statiōnēs[^18-06] equitum vidēbantur. Flūminis erat altitūdō pedum circiter[^18-07] trium.

[^18-01]: summum, culmen.
[^18-02]: dēclīvis, prōclīvis.
[^18-03]: vergō, pertineō.
[^18-04]: nāscor, orior, 4.
[^18-05]: introrsus, intrā.
[^18-06]: in occultō, abditus.
[^18-07]: statiō, custōdia.
[^18-08]: circiter, ad.

### 19. The plan of attack is skillfully carried out by the Nervii.

Caesar equitātū praemissō subsequēbātur[^19-01] omnibus cōpiīs. Sed quod ad hostēs adpropinquābat, cōnsuētūdine sua sex legiōnēs expedītās dūcēbat; post eās tōtīus exercitus impedīmenta conlocārat[^19-02]; inde duae legiōnēs, quae proxime cōnscrīptae erant, tōtum agmen claudēbant praesidiōque impedīmentīs erant. Equitēs nostrī, cum funditōribus sagittāriīsque flūmen trānsgressī[^19-03], cum hostium equitātū proelium commīsērunt. Illi sē identidem[^19-04] in silvās ad suōs recipiēbant ac rūrsus[^19-05] ex silva in nostrōs impetum faciēbant. Interim[^19-06] legiōnēs sex, quae prīmae vēnerant, opere dīmēnsō[^19-07] castra mūnīre coepērunt. Ubi prīma impedīmenta nostrī exercitus ab iīs quī in silvīs abditī latēbant[^19-08] vīsa sunt, subitō omnibus cōpiīs prōvolāvērunt[^19-09] impetumque in nostrōs equitēs fēcērunt. Hīs facile pulsīs ac prōturbātis[^19-10], incrēdibilī celeritāte ad flūmen dē cucurrērunt, ut paene[^19-11] ūnō tempore ad silvās et in flūmine et iam in manibus nostrīs hostēs vidērentur. Eādem autem celeritāte adversō colle ad nostra castra atque eōs quī in opere occupātī erant contendērunt[^19-12].

[^19-01]: subsequor, prōsequor, 11.
[^19-02]: conlocō, pōnō, 8.
[^19-03]: trānsgredior, trānseō.
[^19-04]: identidem, iterum atque iterum.
[^19-05]: rūrsus, iterum.
[^19-06]: interim, intereā, 12.
[^19-07]: dīmētior, mētior.
[^19-08]: lateō, mē cēlō.
[^19-09]: prōvolō, prōruō.
[^19-10]: prōturbō, fugō.
[^19-11]: paene, fere.
[^19-12]: contendō, properō, 7.

### 20. But the soldiers and lieutenants know what to do.

Caesarī omnia ūnō tempore erant agenda: vēxillum prōpōnendum[^20-01], signum tuba dandum, ab opere revocandī mīlitēs, aciēs īnstruenda, mīlitēs cohortandī, signum dandum. Quārum rērum magnam partem temporis brevitās et successus[^20-02] hostium impediēbat. Sed erat subsidiō[^20-03] scientia atque ūsus[^20-04] mīlitum, quod superiōribus proeliīs exercitātī[^20-05], nōn minus commode[^20-06] ipsī sibi praescrībere[^20-07] quam ab aliīs docērī poterant. Praetereā ab opere singulīsque legiōnibus singulōs lēgātōs Caesar discēdere vetuerat[^20-08]. Hī propter propinquitātem[^20-09] et celeritātem hostium nihil iam Caesaris imperium exspectābant, sed per sē quae vidēbantur administrābant[^20-10].

[^20-01]: prōpōnō, ostendō.
[^20-02]: successus, accessus, 15.
[^20-03]: subsidium, auxilium, 6.
[^20-04]: ūsus, experientia.
[^20-05]: exercitātus, perītus.
[^20-06]: commode: apte, bene.
[^20-07]: praescrībō, praecipiō.
[^20-08]: vetō, prohibeō.
[^20-09]: propinquitās, vīcīnitās.
[^20-10]: administrō: prōvideō, agō.

### 21. Fighting begins before the soldiers can arm themselves.

Caesar necessāriīs rēbus imperātis ad cohortandōs mīlitēs dēcucurrit et ad legiōnem decimam dēvēnit[^21-01]. Mīlitēs nōn longiōre ōrātiōne cohortātus quam uti suae prīstinae[^21-02] virtūtis memoriam retinērent neu perturbārentur[^21-03] animō hostiumque impetum fortiter sustinērent[^21-04], quod nōn longe hostēs aberant, proelī committendī signum dedit. Atque in alteram partem item cohortandī causa profectus pugnantibus occurrit[^21-05]. Temporis tanta fuit exiguitās[^21-06] hostiumque tam parātus ad dīmicandum animus, ut nōn modo ad īnsignia adcommodanda[^21-07], sed etiam ad galeās induendās[^21-08] scūtīsque tegimenta dētrūdenda[^21-09] tempus dēfuerit. Quam in partem quisque ab opere cāsū[^21-10] dēvēnit quaeque prīma signa cōnspexit[^21-11], ad haec cōnstitit, nē in quaerendīs suis pugnandī tempus dīmitteret[^21-12].

[^21-01]: dēveniō, perveniō.
[^21-02]: prīstinus: vetus, antīquus.
[^21-03]: perturbō, commoveō, 12.
[^21-04]: sustineō, sustentō, 6.
[^21-05]: occurrō, incīdō.
[^21-06]: exiguitās, brevitās.
[^21-07]: adcommodō, aptō.
[^21-08]: induō, indūcō.
[^21-09]: dētrūdō, dētrahō.
[^21-10]: cāsū, forte.
[^21-11]: cōnspiciō, cōnspicor.
[^21-12]: dīmittō, āmittō.

### 22. All is confusion in the battle; the commander can do little.

Īnstrūctō exercitū magis ut locī nātūra dēiectusque[^22-01] collis et necessitās temporis quam ut reī mīlitāris ratiō[^22-02] atque ōrdō postulābat, fīēbat ut aliae legiōnēs alia in parte hostibus resisterent; saepibus autem dēnsissimīs, ut ante dēmōnstrāvimus, interiectīs[^22-03] prōspectus impediēbātur, ut neque certa subsidia conlocārī, neque ab ūnō omnia imperia administrārī[^22-04] possent. Itaque in tanta rērum inīquitāte[^22-05], fortūnae quoque ēventus[^22-05] variī sequēbantur.

[^22-01]: dēiectus, dēclīvitās, 8.
[^22-02]: ratiō, scientia.
[^22-03]: intericiō, interpōnō.
[^22-04]: administrō, agō, 20.
[^22-05]: inīquitās, varietās.
[^22-06]: ēventus, cūsus.

### 23. The battle seems to be going against Caesar.

Legiōnis nōnae et decimae mīlitēs, ut in sinistra parte aciē cōnstiterant, Atrebatēs cursū ac lassitūdine[^23-01] exanimātōs vulneribusque cōnfectōs[^23-02] celeriter ex locō superiōre in flūmen compulērunt[^23-03]. Tum eōs trānsīre cōnantēs īnsecūtī, gladiīs magnam partem eōrum interfēcērunt. Ipsī trānsīre flūmen nōn dubitāvērunt et in locum inīquum prōgressī, hostēs redintegrātō[^23-04] proeliō in fugam coniēcērunt. Item alia in parte dīversae duae legiōnēs, ūndecima et octāva, ex locō superiōre in ipsīs flūminis rīpīs proeliābantur. At tōtīs fere a fronte et ab sinistra parte nūdātis castrīs, omnēs Nerviī cōnfertissimō[^23-05] agmine, duce Boduognātō, quī summam[^23-06] imperī tenēbat, ad eum locum contendērunt[^23-07]; quōrum pars apertō latere legiōnēs circumvenīre, pars summum castrōrum locum petere[^23-08] coepit.

[^23-01]: lassitūdō, dēfatīgātiō.
[^23-02]: cōnfectus, dēfessus.
[^23-03]: compellō, agō.
[^23-04]: redintegrō, renovō.
[^23-05]: cōnfertus, dēnsus.
[^23-06]: summa, cūra, 4.
[^23-07]: contendō, properō, 12.
[^23-08]: petō, accurrō.

### 24. It is beginning to look very dark for the Romans.

Eōdem tempore equitēs nostrī levisque armātūrae[^24-01] peditēs, quī cum iīs ūna fuerant, cum sē in castra reciperent[^24-02], hostibus occurrēbant[^24-03] ac rūrsus aliam in partem fugam petēbant; et cālōnēs, praedandī causa ēgressī[^24-05], cum respexissent et hostēs in nostrīs castrīs versārī[^24-06] vīdissent, praecipitēs fugae sēsē mandābant[^24-07]. Simul eōrum quī cum impedīmentīs veniēbant clāmor fremitusque[^24-08] oriēbātur[^24-08], aliīque aliam in partem perterritī ferēbantur. Quibus omnibus rēbus permōtī sunt equitēs Trēverī, quī auxilī causa ab cīvitāte ad Caesarem missī vēnerant. Ergō cum multitūdine hostium castra complērī, legiōnēs premī[^24-09] et paene[^24-10] circumventās tenērī, cālōnēs, equitēs, funditōrēs in omnēs partēs fugere vīdissent, dēspērātis nostrīs rēbus, domum contendērunt atque Rōmānōs pulsōs[^24-11] superātōsque[^24-12] cīvitātī renūntiāvērunt.

[^24-01]: armātūra, arma, 10.
[^24-02]: mē recipiō, mē cōnferō, 18.
[^24-03]: occurrō, incīdō, 21.
[^24-04]: ēgredior, exeō, 13.
[^24-05]: versor, sum occupātus, 1.
[^24-06]: mandō, commendō.
[^24-07]: fremitus, strepitus, 11.
[^24-08]: orior, nāscor, 4.
[^24-09]: premō, urgeō.
[^24-10]: paene, fere, 19.
[^24-11]: pellō: fugō, prōturbō, 19.
[^24-12]: superō, vincō.

### 25. Will Caesar’s coolness and courage save his army?

Caesar ab decimae legiōnis cohortātiōne ad dextrum cornū profectus suōs urgērī[^25-01] et duodecimae legiōnis cōnfertōs[^25-02] mīlitēs sibi ipsōs ad pugnam esse impedīmentō vīdit. Quārtae cohortis omnēs centuriōnēs occīsī sunt et, signiferō[^25-03] interfectō, signum est āmissum[^25-04]. Reliquārum cohortium omnēs fere[^24-05] centuriōnēs aut vulnerātī aut occīsī sunt, in hīs prīmipīlus P. Sextius Baculus, fortissimus vir, multīs gravibusque vulneribus cōnfectus[^25-06] ut iam sē sustinēre nōn posset. Hīs rēbus reliquōs esse tardiōrēs vīdit Caesar et nōnnūllōs dēsertō proeliō excēdere[^25-07] ac tēla vītāre; hostēs autem neque a fronte ex īnferiōre locō subeuntēs[^25-08] intermittere[^25-09] et ab utrōque latere īnstāre[^25-10], et rem esse in angustō, neque ūllum esse subsidium quod submittī posset. Tum vērō scūtō ūnī mīlitī dētractō[^25-11], quod ipse eō sine scūtō vēnerat, in prīmam aciem prōcessit, centuriōnibusque nōminātim appellātis, reliquōs cohortātus mīlitēs signa īnferre et manipulōs laxāre[^25-12] iussit, quō facilius gladiīs ūtī possent. Cuius adventū spē inlāta[^25-13] mīlitibus ac redintegrātō[^25-14] animō paulum hostium impetus tardātus est.

[^25-01]: urgeō, premō, 24.
[^25-02]: cōnfertus, dēnsus, 23.
[^25-03]: signifer, aquilifer.
[^25-04]: āmittō, dīmittō, 21.
[^25-05]: fere, paene, 19.
[^25-06]: cōnfectus, dēfessus, 23.
[^25-07]: excēdō, exeō.
[^25-08]: subeō, succēdō.
[^25-09]: intermittō: dēsinō, dēsistō.
[^25-10]: īnstō: urgeō, premō, 24.
[^25-11]: dētrahō, rapiō.
[^25-12]: laxō, aperiō.
[^25-13]: īnferō (2): dō, adferō.
[^25-14]: redintegrō, renovō, 23.

### 26. A shifting scene. Pull Romans, pull Nervii!

Caesar cum septimam legiōnem, quae iūxtā[^26-01] cōnstiterat[^26-02], item urgērī[^26-03] ab hoste vīdisset, tribūnōs mīlitum monuit ut paulātim[^26-04] sēsē legiōnēs coniungerent. Quō factō, cum alius aliī subsidium ferret, audācius resistere ac fortius pugnāre coepērunt. Interim[^26-05] mīlitēs legiōnum duārum, quae in novissimō agmine praesidiō impedīmentīs fuerant, proeliō nūntiātō cursū incitātō in summō colle ab hostibus cōnspiciēbantur[^26-06]; et T. Labiēnus castrīs hostium potītus[^26-07] decimam legiōnem subsidiō nostrīs mīsit. Quī cum quō in locō rēs esset, quantōque in perīculō castra et legiōnēs et imperātor versārētur[^26-08], cognōvissent[^26-09], nihil ad celeritātem sibi reliquī fēcērunt.

[^26-01]: iūxtā, prope.
[^26-02]: cōnsistō, 6.
[^26-03]: urgeō, 25.
[^26-04]: paulātim, gradātim.
[^26-05]: interim, intereā, 12.
[^26-06]: cōnspiciō, videō.
[^26-07]: potior, occupō, ī.
[^26-08]: versor, sum, 1.
[^26-09]: cognōscō, reperiō, 4.

### 27. In the fierce wrestle the brave Nervii go under.

Hōrum adventū tanta rērum commūtātiō est facta ut nostrī, etiam quī vulneribus cōnfectī prōcubuissent[^27-01], proelium redintegrārent; equitēs vērō, ut turpitūdinem[^27-02] fugae virtūte dēlērent[^27-03], omnibus in locīs pugnae sē legiōnāriīs mīlitibus praeferrent. At hostēs etiam in extrēma[^27-04] spē salūtis maximam virtūtem praestitērunt[^27-05]; nam cum prīmī eōrum cecidissent, proximī iacentibus[^27-06] comitibus īnsistēbant atque ex eōrum corporibus pugnābant; hīs dēiectīs et coacervātis[^27-07] cadāveribus[^27-08], cēterī ut ex tumulō tēla in nostrōs coniciēbant et pīla intercepta remittēbant: ut iūdicārī dēbēret nōn nēquīquam[^27-09] tantae virtūtis hominēs ausōs esse trānsīre lātissimum flūmen, ascendere altissimās rīpās, subīre inīquissimum locum; quae facilia ex difficillimīs animī magnitūdō redēgerat[^27-10].

[^27-01]: prōcumbō, prōcidō.
[^27-02]: turpitūdō: ignōminia, īnfāmia.
[^27-03]: dēleō, exstinguō.
[^27-04]: extrēmus, ultimus.
[^27-05]: praestō: praebeō, ostentō.
[^27-06]: iaceō, prōcumbō.
[^27-07]: coacervō: congerō, cōgō.
[^27-08]: cadāver, corpus.
[^27-09]: nēquīquam, frūstrā.
[^27-10]: redigō, faciō.

### 28. Why slay the poor remnant? Let them live.

Hōc proeliō factō et prope[^28-01] ad interneciōnem[^28-02] gente ac nōmine Nerviōrum redāctō[^28-03], māiōrēs nātū, quōs ūna cum puerīs[^28-04] mulieribusque in palūdēs coniectōs[^28-05] dīxerāmus, cōnsēnsū omnium quī supererant lēgātōs ad Caesarem mīsērunt sēque ei dēdidērunt[^28-06]. Posteā in commemoranda[^28-07] cīvitātis calamitāte, ex sexcentīs ad trēs senātōrēs, ex hominum mīlibus LX vix ad quīngentōs quī arma ferre possent, sēsē redāctōs esse dīxērunt. Quōs Caesar ut in miserōs ac supplicēs ūsus misericordia vidērētur, dīligentissime cōnservāvit suīsque fīnibus atque oppidīs ūtī iussit et fīnitimīs[^28-08] imperāvit ut ab iniūria et maleficiō sē suōsque prohibērent.

[^28-01]: prope, paene, 19.
[^28-02]: interneciō, interitus.
[^28-03]: redigō, redūcō.
[^28-04]: puerī, līberī, 13.
[^28-05]: coniciō, dēpōnō, 16.
[^28-06]: dēde, permittō, 15.
[^28-07]: commemorō, narrō.
[^28-08]: fīnitimus, vīcīnus, 2.

### 29. The Aduatuci prepare to make a desperate resistance.

Aduatucī, quī cum omnibus cōpiīs auxiliō Nerviīs veniēbant, hāc pugna nūntiāta ex itinere domum revertērunt[^29-01]; cūnctīs[^29-02] oppidīs castellīsque dēsertīs sua omnia in ūnum oppidum ēgregie[^29-03] nātūra mūnītum contulērunt. Quod ex omnibus in circuitū partibus altissimās rūpēs dēspectūsque[^29-04] habēbat, sed ūna ex parte lēniter[^29-05] adclīvis aditus[^29-06] relinquēbātur; quem locum duplicī altissimō mūrō mūnierant; tum magnī ponderis saxa et praeacūtās trabēs in mūrō conlocābant[^29-07]. Ipsī erant ex Cimbrīs Teutonīsque prōgnātī[^29-08], quī, cum iter in prōvinciam nostram atque Ītaliam facerent, custōdiam ex suis ac praesidium sex mīlia hominum relīquērunt. Hī post eōrum obitum[^29-09] multōs annōs a fīnitimīs exagitātī, cōnsēnsū eōrum omnium hunc sibi domiciliō locum dēlēgērunt[^29-10].

[^29-01]: revertor, redeō, 10.
[^29-02]: cūnctus, omnis.
[^29-03]: ēgregie: optime, eximie, 3.
[^29-04]: dēspectus, prōspectus.
[^29-05]: lēniter, paulātim.
[^29-06]: aditus, accessus, 15.
[^29-07]: conlocō, pōnō, 8.
[^29-08]: prōgnātus, ortus, 4.
[^29-09]: obitus, interitus, 28.
[^29-10]: dēligō, ēligō, 17.

### 30. From their walls they taunt the Romans.

Ac prīnō adventū[^30-01] exercitus nostrī crēbrās[^30-02] ex oppidō excursiōnēs[^30-03] faciēbant parvulīsque proeliīs cum nostrīs contendēbant; posteā vallō pedum XII in circuitū XV mīlium crēbrīsque castellīs circummūnītī oppidō sēsē continēbant. Ubi vīneīs āctīs aggere exstrūctō turrim procul cōnstituī[^30-03] vīdērunt, prīmum inrīdēre[^30-04] ex mūrō atque increpitāre[^30-06] vōcibus coepērunt, quod tanta māchinātiō ab tantō spatiō īnstruerētur: quibusnam manibus aut quibus vīribus praesertim hominēs tantulae[^30-07] statūrae turrim tantī oneris[^30-08] in mūrō sēsē conlocāre cōnfīderent?

[^30-01]: adventus, accessus, 15.
[^30-02]: crēber, frequēns, 1.
[^30-03]: excursiō, ēruptiō.
[^30-04]: cōnstituō, pōnō.
[^30-05]: inrīdeō, dērīdeō.
[^30-06]: increpitō, maledīcō.
[^30-07]: tantulus, parvulus.
[^30-08]: onus, pondus.

### 31. But soon they lose confidence and offer to surrender.

Ubi vērō turrim movērī et adpropinquāre moenibus vīdērunt, nova[^31-01] atque inūsitāta[^31-02] speciē[^31-03] commōtī lēgātōs ad Caesarem dē pāce mīsērunt, quī ad hunc modum[^31-04] locūtī sunt: Aduatucī nōn exīstimant Rōmānōs sine ope[^31-05] dīvīna bellum gerere, quī tantae altitūdinis māchinātiōnēs tanta celeritāte prōmovēre possint; itaque sē suaque omnia eōrum potestātī permittunt[^31-06]. Ūnum petunt[^31-07]: sī forte Caesar prō sua clēmentia ac mānsuētūdine[^31-08] statuerit[^31-09] Aduatucōs esse cōnservandōs, nē eōs armīs dēspoliet. Omnēs fere[^31-10] fīnitimī sunt inimīcī ac suae virtūtī invident, a quibus sē dēfendere trāditis armīs nōn poterunt. Sibi praestet, sī in eum cāsum[^31-11] dēdūcantur[^31-12], quamvīs fortūnam a populō Rōmānō patī, quam ab inimīcīs per cruciātum interficī.

[^31-01]: novus, mīrus.
[^31-02]: inūsitātus: īnsolitus, novus.
[^31-03]: speciēs, faciēs.
[^31-04]: modus, ratiō.
[^31-05]: ops, auxilium.
[^31-06]: permittō, dēdō, 15.
[^31-07]: petō, ōrō, 13.
[^31-08]: mānsuētūdō, lēnitās, 14.
[^31-09]: statuō, cōnstituō, 10.
[^31-10]: fere, paene, 26.
[^31-11]: cāsus, fātum, 22.
[^31-12]: dēdūcō, redigō, 28.

### 32. They must disarm, but are promised protection.

Ad haec Caesar respondit: “Magis cōnsuētūdine mea quam meritō vestrō cīvitātem cōnservābō, sī prius quam[^32-01] mūrum ariēs attigerit, vōs dēdideritis[^32-02]: sed dēditiōnis nūlla est condiciō nisi armīs trāditis. Id quod in Nerviīs fēcī faciam fīnitimīsque[^33-03] imperābō nē quam iniūriam dēditīciīs populī Rōmānī īnferant[^32-04].” Rē nūntiāta ad suōs, quae imperārentur facere dīxērunt. Armōrum tanta multitūdō dē mūrō in fossam quae erat ante oppidum iacta est, ut prope[^32-05] summam mūrī aggerisque altitūdinem acervī eōrum adaequārent, et tamen circiter[^32-06] pars tertia, ut posteā perspectum[^32-07] est, cēlāta atque in oppidō retenta est. Deinde portīs patefactīs[^32-08] eō diē pāce sunt ūsī oppidānī.

[^32-01]: prius quam, ante quam.
[^32-02]: dēditiō, trāditiō, 12.
[^32-03]: fīnitimus, vīcīnus, 2.
[^32-04]: īnferō: ferō, faciō.
[^32-05]: prope, paene, 28.
[^32-06]: circiter, ad, 19.
[^32-07]: perspiciō, intellegō.
[^32-08]: patefaciō, aperiō.

### 33. A brave dash for freedom, but a terrible fate.

Sub vesperum Caesar portās claudī mīlitēsque ex oppidō exīre iussit. Oppidānī cōnsiliō ante initō, ut intellēctum[^33-01] est, quod dēditiōne facta nostrōs praesidia dēductūrōs aut dēnique[^33-02] indīligentius[^33-03] servātūrōs crēdiderant, tertia vigilia, qua minime arduus[^33-04] ad nostrās mūnītiōnēs ascēnsus vidēbātur, omnibus cōpiīs repentīnō[^33-05] ex oppidō ēruptiōnem[^33-06] fēcērunt. Celeriter, ut ante Caesar imperārat, ignibus significātiōne[^33-07] facta ex proximīs castellīs eō concursum est. Ibi pugnātum est ācriter ab hostibus in extrēma spē salūtis inīquō[^33-08] locō contrā eōs quī ex vallō turribusque tēla iacerent, cum in ūna virtūte omnīs spēs salūtis cōnsisteret. Occīsis ad hominum mīlibus quattuor reliquī in oppidum reiectī sunt. Postrīdiē ēius diēī refrāctīs portīs, cum iam dēfenderet nēmō, atque intrōmissīs mīlitibus nostrīs sectiōnem ēius oppidī ūniversam[^33-09] Caesar vēndidit. Ab iīs quī ēmerant capitum numerus ad eum relātus[^33-10] est mīlium quīnquāgintā trium.

[^33-01]: intellegō, perspiciō, 32.
[^33-02]: dēnique, saltem.
[^33-03]: indīligenter, neglegenter.
[^33-04]: arduus, difficilis.
[^33-05]: repentīnus, subitus.
[^33-06]: ēruptiō, excursiō, 30.
[^33-07]: significātiō, signum.
[^33-08]: inīquus, incommodus.
[^33-09]: ūniversus, tōtus.
[^33-10]: referō, renūntiō.

### 34. All the maritime nations submit to the Romans.

Eōdem tempore a P. Crassō, quem cum legiōne ūna mīserat ad Venetos, Unellos, Osismos, Curiosolitas, Esuvios, Aulercos, Rēdonēs, quae sunt maritimae cīvitātēs ōceanumque attingunt[^34-01], certior factus est omnēs eās cīvitātēs in diciōnem[^34-02] potestātemque populī Rōmānī esse redāctās[^34-03].

[^34-01]: attingō, tangō.
[^34-02]: diciō, imperium.
[^34-03]: redigō, pācō.

### 35. Gaul lies crushed and bleeding. Rome rejoices and thanks the gods.

Hīs rēbus gestīs omnī Gallia pācāta[^35-01], tanta huius bellī ad barbarōs opīniō[^35-02] perlāta est uti ab iīs nātiōnibus quae trāns Rhēnum incolerent mitterentur lēgātī ad Caesarem, quī sē obsidēs datūrās, imperāta factūrās pollicērentur. Quās lēgātiōnēs Caesar, quod in Ītaliam Illyricumque properābat[^35-03], inita[^35-04] proxima aestāte ad sē revertī iussit. Ipse in Carnūtēs, Andēs Turonēsque, quae cīvitātēs propinquae[^35-05] hīs locīs erant ubi bellum gesserat, legiōnibus in hībernācula dēductīs, in Ītaliam profectus est. Ob eāsque rēs ex litterīs Caesaris diēs quīndecim supplicātiō dēcrēta est, quod ante id tempus accidit[^35-06] nūllī.

[^35-01]: pācō, redigō, 34.
[^35-02]: opīniō, fāma, 8.
[^35-03]: properō, mātūrō, 5.
[^35-04]: ineō, incipiō.
[^35-05]: propinquus: vīcīnus, fīnitimus, 2.
[^35-06]: accidō, continge.
